ኣሰላሙ ዓለይኩም ወራሕመቱላህ ወበረካትሁ! ኣንቱም ዝኣመንኩም:
 እስልምና ካብ ኩለን ሃይማኖታት እቲ ዝበለጸ ዲን:
 ሕግታቱን ኣገባባቱን ምሉእ: 
ብዛዕባ ኣዱንያን ኣኼራን ዝጠርንፍ: ንመንፈስና መጊቡ ንነብስና ዘይረሰዐ ዲን: 
ንኣኼራ ቀዳምነት ሂቡ ንኣዱንያ ሸለል ዘይበለ ዲን: 
ከምቲ ረቢ (ሱ.ወ) ኣብ ቁርኣን ኣብ ሱረቱል ቀሰስ ዝበሎ:-
ዲንና: ክቡራት ሙእምኒን የሕዋተይ:
 ማእከላይ ዲን ኮይኑ ኣኽራርነት ዘይብሉ ሸለልትነት:
 ኣዱንያ ረሲዕካ ደብሪ እቶ ዘይብል:
 እንተኾነ ግዳ ኣብ ኣዱንያ ብዙሕ ጠሊቕካ ኣኼራ ንኸይትርስዕ ዝምህር ዲን:
 ኣብ ኣካይዳኻ ካብ መጠን ንላዕሊ ነብስኻ ፈቲኻ ቦሽቦሽ ከይትብል ብኣንጻሩ 
ድማ ካብ ዓቐኑ ዝሓለፈ ነብስኻ ረሲዕካ 
ነብስኻ ንኸይተውድቕ ዝዕድም ማእከላይ ዲን እዩ::
 ነዚ ብዝምልከት ኣብ ቁርኣን ረቢ (ሱ.ወ)
 ኣብ ሱረቱ-ኣልበቐራ ከምዚ ይብል:-
ብምቕጻል: ኣብዘን ዝመጻ ዘለዋ ውሑዳት መዓልታት ከምቲ ዝብልዎ
 ’’መዓልቲ ፍቑራት!’’ ዝበሃል ይመጽእ ኣሎ: 
ክቡራት የሕዋተይ ትፈልጡ ዶ ሓቅነት ናይዚ መዓልቲ እዚ? 
ሓቲትክሙሉ ዶ ትፈልጡ ካበይን ብኸመይ ከምዝመጸ? 
ንሓዊ ዝኣምኑ ዝነበሩ ሮማውያን ኣህዛብ ኣብ መበል 15 
ፌብርዋሪ ናይ ኩሉ ዓመት የብዕሉ ነበሩ: 
እዛ መዓልቲ እዚኣ ብናታቶም ናይ ቀውዒ ዕረፍቲ ዝኾነሉ ግዜ እዩ ዝውዕል ዝነበረ::
 ኣብቲ ግዜ: ኣብ መጀመርታ ናይ ክርስትና ሃይማኖት
 ጎስጓስ ዝግበረሉ ዝነበረ ግዜ ኮይኑ: ኢምብራጦር ክላይዲስ ካልኣይ: 
ዝኾነ ወተሃደር ንኸይምርዖን ቃል ኪዳን ንኸይኣስርን ዝኽልክል ውሳነ ኣወጀ::
 ቫለንታይን ዝተባህለ ተኸታሊ ክርስትና ዝነበረ ሰብኣይ:
 ነዚ ውሳነ እዚ ብምቅዋም ብሕቡእ 
መንእሰያት ከመርዕዎምን ቃል ኪዳን ክእስሮምን ጀመረ::
 ጉዳዩ ምስ ተቓለዐ ከኣ ብሞት ክቕጻዕ ተፈርደ::
 ኣብ እስር-ቤት እንከሎ ድማ ንጓል’ቲ ዝኣሰሮ ኢምብራጦር ፈተዋ: 
ብድሕሪ እዚ ኢምብራጦር ከምዚ ክብል ተማሕጸኖ:-’’ 
እንተደኣ እምነተ-ክርስትና ገዲፍካ ናይ ሮማናውያን እምነት ኣሚንካ: 
ምሉእ ምሕረት ክእዝዘልካ እየ: 
ጓለይ ኣመርዕየ ድማ ካብቶም ናባይ ዝቐረቡ ሰባት ክገብረካ እየ’’ 
ምስ በሎ: ንሱ ግና ነዚ ጉዳይ ኣይተቐበሎን ጥራይ ዘይኮነ ነታ
 ዝፈትዋ ጓል ገዲፉ ኣብ ክርስትና ክመውት መረጸ: 
ኣብ መበል 14 ፈብሩዋሪ 270 ዓ.ም ናብ 15 
ፌብርዋሪ ዘውግሕ ለይቲ ናይ ሞት መቕጻዕቱ ተወሲንሉ ተቐትለ::
 ካብዚ ግዜ እዚ ጀምሮም: 
ብዙሓት ሰባት ነዚ ሰብ ከም ሓደ ቅዱስ ሰብ ክወስድዎ ጀመሩ::
 ክርስትና ናብ ኤውሮፓ ምስተስፋሕፈሐ ከኣ ንዕኡን ንተግባራቱን ንምዝካር 
’’መዓልቲ ፍቑራት’’ ዝብል ሽም ሂቦም ክምትበዓል ገበሩ:: 
ብሽሙ ተጸዊዓ ’’ቫለንታይንስ ደይ!’’ 
ተባሂላ ነቲ ዝገበሮ መስዋእቲ ንምዝካር ክሳብ ሕጂ ትበዓል ኣላ::
 ነዚ ተጠቂሞም ድማ ብዙሓት ነጋዶ ከም ናይ ንግድን መኽሰብን 
መዓልቲ ወሲዶም ይኸስቡላን ንሰባት ይምዝምዙላን ኣለው:: 
እሞ ክቡራት የሕዋተይ እዚ እዩ መዓልቲ ፍቑራት መዓልቲ ቫልንታይን! 
ካብቲ ዘሕዝን ነዚ ታሪኽ እዚ ብግቡእ ካብዘይምፍላጥ: 
እኹል ዕልሚ ሃልዩ ኢማን ካብዘይምህላው: 
ሰብ ጌርዎ ኢልካ ኣመጻጽእኡ ካብዘይፍላጥ: 
ዓገብ እዚ ጌጋ እዩ ዝብል መዓዲ ካብዘይምህላው: መንእሰያት: 
ደቂ ተባዕትዩ ኮኑ ደቂ ኣንስትዮ: ነዛ መዓልቲ መዓስ እያ ትመጽእ 
እንዳበሉ ክጽበዩን ህያባት ክለዋወጡን ይረኣዩ:: 
ኣብቲ መዓልቲ ቀይሕ ክዳን ተኸዲንካ: 
ቀይሕ ፍየሪ ምስ ካርተሊና ህያባት ተለዋዊጥካ:
 እንኳዕ ኣብጸሓና ኣብጸሓኩም ተባሃሂልካ: ሰብ ሓዳር ምስ ኣንስቶም: 
የዕሩኽቲ ምስ የዕሩኽቶም ከም መርኣያ እምነቶምን ጽንዓቶምን ኣብ
 ፍቕሪ ተወሲዱ ኣብዚ መዓልቲ ንሰበይቱ ህያብ ሂቡ እንኳዕ ኣብቀዓና ዘይበላ 
ሰብኣይ ከምዘይግደሰላን ከምዘይፈትዋን መሲሉ ክሳብ ዝረኣየሉ ደረጃ በጹሑ
 ሱብሓነላህ!! ክቡራት ሙስልሚን የሕዋተይ: ኩላትና ኣመንቲ እስልምና: 
እዚ ጉዳይ እዚ ካብ ዲን ዝረሓቐ: 
ኣብ ዲንና ተቐባልነት ዘይብሉን ሓድሽ ነገርን (ቢድዓ) 
ኮይኑ ናብ ናይ ክሕደት ጎደና ዝመርሕ ኣሰካፊ ጉዳይ ምዃኑ ክንፈልጥ ይግበኣና:: 
ነዚ መሰረት ዘይብሉ ፍሹል ዝኾነ መዓልቲ ከተብዕል ብስምምዕ ኩሎም ዑለማእ 
ናይ እስልምና ሓራም ምዃኑ ኣይንዘንግዕ:: 
ሓደ ኣማኒ ክርስትና ዘበገሶ ስለዘኾነ 
ጥራይ ዘይኮነ ወላ’ውን ሓደ ኣማኒ እስልምና ዝኾነ ጌርዎ እንትዝኸውን ተቐባልነት 
ኣይምሃለዎን ጥራይ ዘይኮነ ዝያዳ ምስ ተጸልኣን ምኽንያቱ እቶም ብጀካ ረቢ ዝኣዘዞም
 ካብ ርእሶም ዘይዛረቡ: 
መፍትሕ ናይ ኩሉ ኼር ኣረኪቦምና ዝኸዱ ረሱል (ሰ.ዓ.ወ):
 ኣብ ሓደ ሓዲስ:-’’ ኣብዚ እስልምናና ሓድሽ ነገር ኣምጺኡ ዘተኣታተወ: 
ንጹግ (ቅቡል ኣይኮነን)’’ ኢሎም:: 
ሓደ ጊዜ ረሱል (ሰ.ዓ) ናብ መዲና መጺኦም: 
ደቂ መዲና ብኣጋጣሚ ዒድ ናይ ጃሂሊያ ከብዕሉን ክጻወቱን ምስ ረኣይዎም:- 
’’ካብዚ በዓላት እዚ ዝበልጽ ክልተ ዒድ ረቢ መተካእታ ሂብኩም ኣሎ: 
ንሳተን ድማ ዒድ ኣልኣድሓን: ዒድ ኣልፈጥርን’’ እየን በልዎም:: 
ኣልሓፍዝ ኢብኒ ሓጀር (ናይ ረቢ ራሕማ ይውረዶ) ካብዚ ሓዲስ እዚ ብምብጋስ: 
''ዝኾነ ናይ ካልኦት እምነት በዓላትን: ናይቶም ዝኸሓዱ ሙሽሪኪን
 ፌስታታትን ንኸይነብዕልን ምስኦም ሓቢርና ንኸይንውዕልን ክንርዳእ ንኽእል ይብል'':: 
ረቢ (ሱ.ወ) ድማ ኣብ ቁርኣን ኣብ ሱረቱል- ማኢዳ ኣብ መበል 57 
ኣያ ኣሰር ናይቶም ቅድሜና ዝነበሩ ዝኸሓዱ ሰብ መጽሓፍ ኮነ: 
ነቶም ንእምነትና ዲነል-ኢስላም ዘቆናጽቡን ዘነኣእሱን 
ከይንስዕብ ኣትሪሩ ኣጠንቂቑና እዩ::
ነዚ ሓቂ ድሕሪ ምፍላጥ: 
ሓደ ኣስላማይ ከመይ ጌሩ ነዚ ጉዳይ ፈትዩ ክቕበሎ ይኽእል?
 ነዚ ናይ ጥፍኣት መንገዲ: ኣብ እስልምና ቦታ ዘይብሉ ሓድሽ ነገር 
ናይ ክሕደት ተግባር ከመይ ጌሩ ከተግብሮ ነብሱ ይገብረሉ? 
ብኸመይ ከ ነዚ ቫለንታይን ዝተባህለ ቀሺ: 
እሞ ድማ ሰልስተ-ስላሴ እንዳበለ ረቢ መሓዛ ኔራቶ ውላድ ኣለዎ
 ዝብል ዝነበረ ሰብ ተኸቲሉ መዓልቲ ፍቁራት ኢሉ ንኸብዕል ሓንጎሉ ይቕበሎ? 
ንሕሰበሉ'ሞ የሕዋት: ዲንና ዲነል-ኢስላም ካብዚ ብዝተዓጻጸፈን 
ዝበለጸን ናይ ፍቕርን ናይ ፍቶትን ትምህርቲ ምሂሩናን ኣፍሊጡናን እዩ 
ንዕኡ ከነተግብር ንበገስ:: እዞም ናይ ፍቕሪ ተጣበቕቲ ኢና በሃልቲ ብዛዕባ ፍቕርን
 ፍቶትን ተዛሪቦም እንተለፍለፉ: ተግባራቶም የቃልዖም: 
ጠባያቶም መን ምዃኖም የግህዶ ኣሎ:
 እስልምና ግና ኣብ ፍቕርን ፍቶትን: ለውሃትን ድንጋጸን ዝቖመ ዲን እዩ:: 
ዲንና ዲነል-ኢስላም ኣብ ፍቕሪ ዝተመርኮሰ: መሰረት እምነት ብፍቅሪ ናይ
 ኣላህን ረሱልን ዝተሃንጸ እዩ ምኽንያቱ ንኣላህ (ሱ.ወ)ን ንረሱል (ሰ.ዓ.ወ)ን 
ከምኡ’ውን ነቲ ናይ እስልምና ደንብታትን መምርሕን (ሸሪዓን)
 ዘየፍቀረን ዘይፈተወን ሰብ ምሉእ እምነት ኣለኒ ክብል ኣይክእልን እዩ:: 
ሓደ ኣስላማይ ከምቲ ንነብሱ ጽቡቕ ዝደልየላ ነሕዋቱን ጽቡቕ ይፈትወሎም: 
ንወለዱ ኣፍቂሩ ይእዘዞም: ጉቡኦም የማላኣሎም እምበር ኣይብድሎምን: 
ይሕብሕቦም ኣይድርብዮምን: በቲ ሓደ ወገን ድማ ንደቁ የፍቅሮምን 
ይከናኸኖምን ጽቡቕ ኣተዓባብያ ጌሩ ድማ የዕብዮም:: 
ኣስላማይ ንሰበይቱ ይፈቱ: የኽብራ እምበር ኣይንዕቃን: 
ጉቡኣ የመላኣላህ እምበር ኣይጉድለላን: ይሕግዛ እምበር ባርያ ኣይገብራን:: 
ኣስላማይ የሕዋቱ ይፈቱ: ይምዕዶም እምበር ኣየጋልጾምን: 
ይበጽሖም እምበር ኣይቆርጾምን: ይጽውዖም እምበር ኣይጎስዮምን: 
ክብረቶም ይሕልወሎም እምበር የስተናእሶምን:: ከምቲ ኩላትና ንፈልጦ: 
እቶም ብሌን ዓይንና ዝኾኑ መምህርና ነብይና ሙሓመድ (ሰ.ዓ.ወ): 
ኣብ ናይ ፍቕሪ ጉዳይ ዓቢ ኣብነትና እዮም: 
እቲ ዝበለጸ ናይ ፍቕሪ ትምህርቲ ብግብሪ ኣርእዮምና ሓሊፎም: 
ስትና ዓኢሻ (ረ.ዓ) ብዛዕባ ናይ ረሱል ፍቅሪ ኣብ ልዕሊ እታ 
ቐዳመይቲ ሰበይቶም ስትና ኸዲጃ ከመይ ከምዝነበረ 
ክተዘንትወልና እንከላ ከምዚ ትብል:- ’’ ካብ ኩለን ኣንስቱ ንረሱል ከም
 ናይ ኸድጃ ጌሩ ዘቕነኣኒ ኣይነበረን ምኽንያቱ ብዙሕ ጊዜ ይዝክርዋ ስለዝነበሩ’’ ትብል:: 
ኣብ ካልእ ሓዲስ: ስትና ዓኢሻ ከምዚ ትብል:- 
’’ካብ ምሒር ምዝካር ንስትና ኸድጃ: ሓደ ሓደ ግዜ ሕሩድ ሓሪዱ 
ንመሓዙታን ፈተውታን ሰደቓ ይህብ ኔሩ’’ ትብል:: 
እዚ ኩሉ ክቡራት የሕዋተይ ብዙሕ ዓመታት ድሕሪ ምሟት ስትና ኸድጃ እዩ:
 ግን ረሱል (ሰ.ዓ) ሓቀኛ ኣፍቃሪ: እሙን: 
ዘይጠልሙን ኣብ መብጽዓኦም ዝጸንዑ ስለዝነበሩ:: 
ብተወሳኺ ፍቕሪ ምስ ኣሕዋትና ሓንቲ
 ካብተን ንጀና ንኽንኣቱ ምኽንያት ዝኾናና ጉዳይ ጌሩልና: 
ነዚ ኣመልኪቶም ረሱል (ሰ.ዓ.ወ):-
 ’’ጀና ኣይክትኣትውዋን ኢኹም ክሳብ ትኣምኑ: 
ኣይክትኣምኑን ድማ ኢኹም ክሳብ ትፋቐሩ:
 ክነግረኩም ዶ ሓደ ተግባር እንተደኣ ኣተግቢርኩሞ ትፋቐሩን ትፋተዉን? 
ኣብ ሞንጉኹም ሰላምታ ኣብዝሑ (ዘርግሑ)’’
ክብሉ ፍቕሪ ምስ ኣሕዋትካ ንኢማን: ኢማን ድማ ንጀና ከምዝመርሕ ሓቢሮምና:: 
ኣብ ካልእ ሓዲስ ረሱል (ሰ.ዓ) ምእንቲ ክንፋተውን ክንፋቐርን:
 ’’ህያብ ተለዋወጡ: ተፋተው!’’ ኢሎምና:: 
ክምኡ’ውን ኣብ ካልእ ሓዲስ:
ሓደ ካባኻትኩም ንሙስሊም ሓው እንተደኣ ዝፈትዎ ኮይኑ ከምዝፈትዎ ይንገሮ’’
 ብምባል ኣብ ሞንጎና ፍቕርን ፍቶትን ከነንግስ ኣተባቢዖምናን ኣዚዞምናን::
ረሱል (ሰ.ዓ) ኣብ ሞንጎ ሕብረተ-ሰብ ፍቕሪ ክነግስ: ጽልኢ ክቕንጠጥ: 
ንፍቕሪ ዝዕድም ተግባር ክምጎስ: ንጽልኢ ዝዕድም ተግባር ድማ 
ክውገዝ ምሂሮምን ብግብሪ ኣርእዮምናን ከይዶም:: 
ክቡራት ሙእሚኒን የሕዋተይ!! ካብዚ ናይ ክሕደት በዓላት ንከልከል: 
ነሕዋትና’ውን ክኽልከሉ ዳዕዋ ንግበረሎም: ብዲንና ንኹራዕ: 
ካብቶም ናይ ጥፍኣት መንገዲ ሒዞም ዝጠፍኡ ዘለዉ ንርሓቕ: 
ኣሰሮም ከይንኽተል: ተግባራቶም ከይንቐድሕ: 
በቲ ግጉይ ዝኾነ ኣተሓሳስብኦም ከይንጽሎ:
 ብኣንጻሩ ናብዚ ናይ ጌጋ ጎደና ዝኸዱ ዘለው የሕዋትና ብመንገዲ 
ዳዕዋ ክንነግርን ክንምዕድን ሓላፍነትና እዩ:: 
ኣንቲ ዝኣመንኪ ክብርቲ ኣስላመይቲ ሓፍተይ: 
ተጠንቀቒ! እቶም ረቢ ዘይፈርሑ ከይጻወቱልኪ:
 መነንትኪ ሓሊኺ ብእስልምናኺ ኩርዒ: 
ናይቶም ዝኸሓዱን ካብ መንገዲ ዝጠፍኡን ኣሰር ኣይትስዕቢ: 
ምኽንያቱ ንመንገዲ ጥፍኣትን ንጀሃነብ ዝወስድ ጎደናን ስለዝኾነ:: 
ያ ኣላህ ብእስልምናና ኣኹርዓና: ኣብ እምነትካ ኣጽንዓና: 
መንእሰያት የሕዋትና ናብ መንገዲ ሓቂ ምርሓልና: 
ደቂ-ኣንስትዮና ካብ ኩሉ ሼር ሓልወልናን ተኸናኸነልናን: 
እቲ ንፈልጦን ዘይንፈልጦን ዘንቢታትና ሓጺብካ ኣብ መንገዲ 
እስልምና ቅተለና ኣሜን!! ወሰላሙ ዓለይኩም ወራሕመቱላህ ወበረካትሁ!
ሓዲስ ናይ ረሱል (ሰ.ዓ.ወ): ዓሚቕ ትርጉም ዘለዋ: 
ብዙሕ ጥቕሚ ዝሓዘት: ምንጪ ኩሉ እከያትን ጨንፈራቱን ኣጠቓሊላ ዝሓበረት: 
መበገሲኡን መዓልብኡን ዘብረሀት: 
ኩሉ ኣስላማይ ልቢ ኢሉ ከስተንትናን ከስተውዕለላን: 
ትሕዝቶኣ ድማ ኣዕሙቑ ከስተማቕራን ዝግበኦ ሓዲስ ኢና ክንዛረብ። 
ነብይ (ሰ.ዓ.ወ) ኣብ መዓልታዊ ዱዓታቶም ዘዘውትርዋ ዝነበሩ ዱዓ 
ዝሓዘለት ሓዲስ ንሎሚ ብሓደ ንከታተላ: ዕምቆታ ንረደኣያ: 
ኣብ መዓልታዊ ዱዓና ድማ ኣይንረሰዓያ።
ኣብ ክልቲኡ ሰሒሕ ሰነዳት (ቡኻሪን ሙስሊምን) ተሰኒዳ ትርከብ ሓዲስ: 
ኣነስ ኢብኒ ማሊክ ሰሓቢ (ረ.ይ) ከምዚ ይብል:-
 ''ኣነ ንረሱል (ሰ.ዓ.ወ) ኣብ ዘገልግለሉ ዝነበረኩ እዋን
 ብዙሕ ግዜ ከምዚ ኢሎም ዱዓ ክገብሩ ይሰምዖም ኔረ ይብል:
''ያ ኣላህ ካብ ሓሳብን ሓዘን (ጋሂ)ን: ካብ ስእነት ዓቕሚ (ድኽመት)ን ትህኪትን:
 ካብ ብቅን ፈራህነትን: 
ካብ ከቢድ ዕዳን ካብ ዓመጽ ሓያላትን ከተድሕነኒ ይልምነካ ኣለኹ: 
'' ትብል እያ:: 
ካብ ሸሞንተ ነገራት ኣላህ (ዓ.ወ) ከድሕኖም ለሚኖም።
ሓሳብ (ጭንቀት)ን ሓዘንን ክሊቲአን ናይ ሩሕ ቃንዛ እየን። 
ሓሳብ (ጭንቀት) ንዝመጽእ ከጋጥመካ ዝኽእል ነገር
 ተሻቒልካ ትሳቐዮን ትጭነቖን ክኸውን እንከሎ: 
ሓዘን ድማ ኣብ ዝሓለፈ ብዘጋጥመካ ነገር እንዳዘከርካ ክተማርር እንከለኻ ማለት እዩ። 
ካብዘን ክልተ ነገራት ረሱል (ሰ.ዓ.ወ) 
ክዕወዙ እንከለው ኣብ ኣካልና ከውርድኦ ዝኽእላ መጉዳእቲ: 
ንሓይልና ዘድክማ: ሓንጎልና በጽቢጸን ድቃስ ዝኸልኣ ስለዝኾና እየን።
 ብዝሓለፈን ብዝመጽእን ክትሓስብን ክትጭነቕን ጊዜ ተጥፍእ እንተኾንካ 
ብዛዕቢ ሕጂ ክትገብሮ ዝግበኣካ ነገራት ዘንጊዕካ ግዜኻ ተባኽን: 
ካብ ብዙሕ ኸይራት ትተርፍ: 
ካብ ብዙሕ ዒባዳታት ትዘናበልን ትዝንግዕን። 
እዚ ማለት እቲ ትሓስቦን ትጭነቖን ብናይ ኣዱንያ እንተኾይኑ ማለት እዩ:: 
ብዛዕባ ኣኼራ እንተኾይኑ ግና ተመራጽን ተደላይን እዩ: ምኽንያቱ ንኣኼራ ፈሪህካ:
 ብዝሓለፈካ ኼር ኣስተንቲንካ ተጣዒስካ እንተሓዘንካ ንኼር ንኽትብገስ ይዝሕግዘካ: 
ናብ ጽቡቕ ክትጓየ ድፍኢት ይኾነካ። 
ረሱል (ሰ.ዓ.ወ) ሓሳብና ኣብ ምንታይ ክጥርነፍ ከምዘለዎ ክሕብሩና እንከልው:- 
''ሓሳቡን ሻቕልኡን ብዛዕባ ዳግማይ ተመሊስካ ዘሎ ናይ ቅያማ ሂወት ዝገበሮ: 
ካብ ኩሉ ዓይነት ሓሳብን ሻቕላን ረቢ ይኾኖ (ይሕልዎ): 
ብዛዕባ ናይ ኣዱንያ ዝኾነ ሻቕልኡን ሓሳቡን ግና 
እዚ ሰብ እዚ ናበይ ሃሊኩ (ጠፊኡ) ኣላህ (ሱ.ወ) ዝግድሶ ኣይኮነን''
 ኢሎም።ኣብ ካልእ ሓዲስ ረሱል (ሰ.ዓ.ወ): '' ሻቕልኡ ብዛዕባ ኣኼራ ዝኾነ ሰብ:
 ረቢ ሃብቱ ኣብ ልቡ ይገብረሉ (ዕጉብ ይገብሮ): ሓሳቡ ይጥርንፈሉ:
 ኣዱንያ በፍንጭኣ ተምበርኪኻ ትመጾ: እንተ'ቲ ኣዱንያ ዝኾነት ሻቕልኡ ግና: 
ድኽነት ኣብ ቅድሚ ዓይኑ ይገብረሉ: ሓሳቡ ፋሕ የብለሉ: 
(ወላ ደድሕሪ ኣዱንያ እንተጎየየ) ብጀካ እታ ረቢ ዝጸሓፈሉ ካብኣ ንላዕሊ 
ኣይረክብን'' ኢሎም።
ኣስዒቦም ካብ ፍርሕን ብቕን (ጥመዐ) ረቢ ከድሕኖም ዱዓ ገይሮም። 
ፍርሒ ሓደ ካብቲ ጽሉእ ጠባያት እዩ: 
ፈራሕ ሰብ ዝግበኦ ካብ ምምላእ: 
ሓቂ ካብ ምዝራብ: 
ዳዕዋ ጌሩ ንሰባት ንኼር ካብ ምጽዋዕን ካልእን ብሰንኪ ፍርሑ ይቑጠብ::
ብቒ ድማ ምስ ገንዘብካ: ብገንዘብካ ከተኻዕብቶ ዝግበኣካ ኣጅርታት ይሓልፈካ::
ቀጺሎም ካብ ድኽመትን ትህኪትን ረቢ ከድሕኖምን ክሕልዎምን ለሚኖም። ድኽመት
 ክእለት ዘይምህላው ክኸውን እንከሎ: 
ትህኪድ ድማ ዓቕሚ እንዳሃለወካ ድልየትን 
ተበግሶን ዘይምህላው እዩ። ረሱል (ሰ.ዓ.ወ) ኣብ ሓዲስ: 
''ብረቢ ትሓገዝ ኣይትድከም'' ኢሎም።
ብሰንኪ ድኽመትን ትህኪትን ካብ ብዙሕ ሰናይ ተግባራት ትተርፍ: 
ጽቡቕ ስርሓትን ትጎናደብ: ካብ ኣጅሪ ትሕረም: 
ነዱንያኻን ንኣኼራኻን ዝጠቕመካ ተሕልፍ።
መሰረት ዘንቢ ኩሉ ጊዜ ድኽመት እዩ: 
ሓደ ባርያ ናይ ኣላህ ንኼር ክጠቕምዎ ዝኽእሉ ነገራት ካብ ምውሳድ ይደክም: 
ናብ ሸር ካብ ዝመርሕዎ ነገራት ካብ ምኽልካል ይሰንፍ እሞ ኣብ ዘንቢ ይወድቕ። 
ስለዚ ዘንብን ማዕስያን ንልብኻ የሙቶ: 
ንነብስኻ የሕምሞ: ንሓይልኻ ድማ የድክሞ: 
እዚ ድማ ካብ ድኽመትን ትህኪትን እዩ ምንጩን መበገሲኡን።
ድኹም ምኻን ዘምጽኦ መዘዝ ብዙሕ እዩ: ሓደ ካብኡ 
''ኣሕ ብኻ እባ ከምዚ ኮይኑ ነይሩ: ከምዚ እንተዝኸውን'ሲ ክንደይ ጽቡቕ ነይሩ: 
ብኻ ከምዚ ጌረ ኔረ'' እንዳበልካ ኣብ ናይ ብኻ ዓለም ከምተንሳፍፍ ይገብረካ። 
ከምቲ ረሱል (ሰ.ዓ.ወ) ዝበልዎ: ''ብኻ ናይ ሸይጣን ስራሕ ትኸፍተልካ'' ኢሎም።
ኣብ ትምኒት ጥራይ ተንጠልጢሉ ዝተርፍ እቲ ዝፈለሰ ሰብ እዩ።
ኣብ መወዳእታ ዱዓኦም ድማ ካብ ከቢድ ዕዳን ካብ ዓመጽ ሓያላትን 
ረቢ ክስውሮም ዱዓኦም ዛዚመሞ:: ዕዳ ሓያል እዩ: 
ኣብ ዕዳ ምስ ኣተኻ ግርማኻ ይቕንጠጥ: ኩሉ ይንዕቀካ: 
ካብ ኣለቃሒኻ ክትሃድም ነብስኻ ትጸልእ:: ዓመጽ ሓያላት ድማ መሊሱ የሰንፈካ: 
ትሑት ኮንካ ከምትነብር ይገብረካ:: ካብዚ ረቢ ክሕልዎም ዱዓ ገይሮም::
እዘን ኣብዛ ዱዓ ናይ ረሱል (ሰ.ዓ.ወ) ዝረኣናየን ሸሞንተ ሓደገኛታት ጠባያት: 
ኣብ ሂወትካ ሕጉስ ንኸይትኸውን: 
ከሲርካ ከምትተርፍ: ኣብ ልዕሊ ጸላኢኻ ንኸይትዕወት: 
ጥዕና ረኺብካ እፎይ ንኸይትብል ዝዕድማ ባህርያታት እየን: 
ረሱል ድማ ካብአን ኣድሕነኒ ያኣላህ ኢሎም ዱዓ ቀጻሊ ይገብሩ ነይሮም። 
ንሕና ድማ ኣሰሮም ተኸቲልና ነዛ ዱዓ ለይትን ቀትርን: 
ንግሆን ምሸትን ነዘውትራ ውጺኢታ ድማ ክንርእያን ክንዓግበላን ኢና::
ዝኸበርኩም ሙእሚኒን ኣሕዋተይ ጀና ዋኒን ናይቶም ፍርሓት ናይ ኣላህ (ሱ.ወ) 
ዘለዎምን ሙእዙዛትን’ያ። ኣላህ (ዓ.ወ) ንሳ እታ ጀና ነቶም ባርያታትና ፍርሓት
 ናይ ኣላህ (ዓ.ወ) ዝነበሮም ኢና ክነውርሳ ይብል ኣብ ሱረት መርየም፣-
እቲ ንጀና ዝኣተወ ረቢሑ’ዩ እቲ ጸጋታታ ዝተሓረሞ ድማ ከሲሩ’ዩ።
 እቲ ካብ ሓዊ ነጻ ኮይኑ ናብ ጀና ዝኣተወ ሰብ ናይ ብሓቂ ተዓዊቱ’ዩ፣ 
ናይዛ ዓለም ሂወት ድማ ግዝያዊ ምስትምቃር ጥራይ ሙኻኑ ኣላህ (ዓ.ወ)
 ኣብ ኣሊ-ዒምራን ከምዚ ይብል፣-
ስለዚ’ዩ ድማ ኣላህ (ሱ.ወ) እዚ ኒዕማ ናይ ጀና ንኽንካፈሎ ተቐዳደሙ ዝብለና። 
እስቲቅፋር ናይ ኣላህ ክትረኽቡ ተቀዳደሙ፣ እታ ክንዲ ሰማይን መሬትን 
ዝስፍሓታ ጀና ነቶም ብኣላህ (ዓ.ወ)ን ረሱል (ሰ.ዓ.ወ)ን ዝኣመኑ
 ከምዝተዳለወት ኣብ ሱረት ኣል-ሓዲድ ኣላህ (ሱ.ወ) ከምዚ ክብል ይነግረና፣-
ረሱል (ሰ.ዓ.ወ) ንጀና ክንብህጋን ክንሰርሓላን: ካብኡ ሓሊፉ ድማ ንረቢ (ሱ.ወ)
 ክህበና ዱዓና ከነብጽሕን ኣተባቢዖምና: ኣብ ሓዲስ ከኣ ከምዚ ኢሎምና:
 ‘’ሓደ ወዲ ሰብ ያ ረቢ ጀና ሃበኒ ኢሉ ሰለስተ ግዜ ናብ ረቢ ዱዓ ዘብጸሐ: 
ጀና ባዕላ ‘’ኦ ኣላህ ንባርያኻ ጀና የእትዎ’’ ኢላ ዱዓ ትገብረሉ: 
ከምኡ’ውን ሓደ ሰብ ሰለስተ ግዜ ካብ ጀሃነብ ኣድሕነኒ ኢሉ ዱዓ ናብ ረቢ ምስዝገብር: 
ጀሃነብ ባዕላ: ‘’ኦ ኣላህ ካብ ጀሀነብ ኣድሕኖን ሰውሮን’’
 ኢላ ዱዓ ትገብረሉ’’ ኢሎም: 
ስለዚ ለይትን መዓልትን ከይሰልከና ናብ ረቢ ጀና ከእትወናን
 ካብ ጀሃነም ድማ ከድሕነናን ክንልምን ይግበኣና::
ረሱል (ሰ.ዓ.ወ) ጀናን ደረጃታትን ክገልጹልንና እንከለዎ ፣ 
ኣብ ጀና ሚእቲ ደረጃታት ከምዘሎን ኣብ ሞንጎ ክልተ ደረጃታት ዘሎ 
ፍልልይ ክንዲ ሰማይን መሬትን ርሕቀት ዘለዎ ኮይኑ ዝላዓለ ካብኣን ደረጃ
 ዘለዋ ድማ ጀነት ኣልፊርዶስ ምኻና እዩ። መበገሲ ዋሓዚ ናይ ኣርባዕተ ጀናታት
ካብኣ (ጀነት ኣልፊርዶስ) ከምዝኾነን ዝፋን (ዓርሺ)
 ናይ ኣላህ ኣብ ልዕሊኣ ከምዝርከብን ገሊጾምልና። 
ስለዚ ንኣላህ ክትሓቱ እንከለኹም ያ ረብ ጀነት 
ኣልፊርዶስ የእትወና ኢልኩም ዱዓ ግበሩ ክብሉ ይምዕዱና።
ዝኸበርኩም ሙእሚኒን የሕዋተይ: ጀና መአንገዲት ናይቶም ዕዉታት እያ: 
ሰብ ርእይዎን ሓሲብዎን ዘይፈልጥ ኒዕማ ዝሓዘት: ኣብ ልቢ ሰብ ከምዚ ይህሉ 
ይኸውን ተባሂሉ ዘይግመት ጸጋታት ዘለዋ: 
ኣብ ቅድሚኡ ናይ ኣዱንያ ኒዕማ ዋጋ ዘይብሉን ፈጺሙ ዘይዳረግን እዩ: 
ከመይሲ ናይ ኣዱንያ ኒዕማ ዝኾነ እንተኾነ ሓላፋይን ተቐያራይን እዩ: 
ነዚ ከብርህ እንከሎ ኣላህ (ሱ.ወ) ኣብ ቁርኣን ብንጹር መልክዑ ከምዚ ይብል:-
ናይ ጀና ግና ኒዕምኡ ዘልኣለማዊ ኮይኑ ሞት የለን: ሕማም የለ ስቅያት: 
ተስፋ ምቑራጽ የለ እርጋን: ክትሕጎስ ትነብረሉ ዘየቃርጽ ኒዕማ እዩ:: 
ረሱል (ሰ.ዓ.ወ) ኣብ ሓዲስ:-
‘’ጸዋዓይ ይጽውዕ: ጥዕናኹም ምሉእ ክኸውን እዩ ብጭራሽ ኣይክትሓሙን ኢኹም: 
ክትነብሩ ኢኹም ብጭራሽ ኣይክትሞቱን ኢኹም: 
ክትጉብዙ ኢኹም ብጭራሽ ኣይክትኣርጉን ኢኹም: 
ክትሕጎሱ ኢኹም ብጭራሽ ኣይክትጉህዩን ኢኹም’’ ይብል:: 
ነዚ ህሞትን ነዚ ጻውዒትን ክገልጽ እንከሎ ረቢ (ሱ.ወ) ከምዚ ይብል:
‘’ ጸዋዓይ ይጽወዖም: እነሀትልኩም እታ ጀና: 
በቲ ዘሕለፍክሞ ጽቡቕ ተግባራት ወሪስኩማ’’ ይብል:: 
እወ ብርግጽ ንሳ እያ እታ ጀና: ማዓጾኣ ገፊሕ: 
ወነንታ ክኣትውዋ ይደፋፍኡላ: ህርፋኖም ሰማይ ዓሪጉ ዝጋየዩላ: 
ካብቲ ንሳ ቀሪባትሎም ዘላ ጸጋታት ክቃዶሱላ::
ረሱል (ሰ.ዓ.ወ) ኣብ ጀና 8 መዓጹ ከምዘሎ፣ 
ሓደ ካብ ማዓጹኣ ድማ (ባብ ኣረያን) ዝባሃል ኮይኑ ብዘይካ ኣብዛ 
ኣዱንያ ጸወምቲ ዝነብሩ ካልእ ኣያኣትውን’
ዩ፣ እቶም ጸወምቲ ድማ ካብቲ ዛራ ከምዝሰትዩ ከምዚ ብምባል (ዓ.ሰ.ወ) ይገልጹልና፣
እቶም ሰብ ጀና ናብ ጀና ምስተወሰዱ’ሞ ናብኣ ምስ ቀረቡ:
 ማዓጾኣ ይኽፈተሎም: ዋርድያታታ (መላኢካታት ጀና) ሰላምታ ብምሃብ:
 ሰላም ንዓኹም ይኹን: ክንደይ ተዓዊትኩም: እተውዋ ንሓዋሩ ድማ ንበርዋ ይብልዎም::
ሰብ ጀና ናብቲ ውቁብ ገዝኦም 
እናተቀላጠፉ ይኸዱን ገዝኦም ልክዕ ከምታ ናይ ኣዱንያ ገዝኦም 
ብፍሉይነት ከምዘላልይዋ ረቢ ክገልጸልና እንከሎ ከምዚ ይብል:
ሙእሚኒን ሓሲቦሞ ወይ ኣብ ሓንጎሎም ቀሪጾሞ ዘይፈልጡ ኣብ ጀና ይረኽቡ፣ 
ኣላህ (ዓ.ወ) ንረሱል (ሰ.ዓ.ወ) ክገልጸሎም እንከሎም ዕድሜኦም ዘይቅየር ፍጹም
 ዘይኣርጉ ነቶም ሰብ ጀና ዘገልግሉ ኣገልገልቲ ከምዘለዉ፣
 እቶም ኣገልገልቲ ኣብ ጀና ከገልግሉ ክትሪኦም እንኮለኻ
 ብርሃን ናይ ገጾምን ሕብሮምን ሉል ኮይኖም ይስሙዑኻ፣ 
ኣብ ጀና ዝርከብ ኒዕማ ናይ ኣላህ (ዓ.ወ) ኣዝዩ ዓቢ ሙኻኑ፣ 
ክዳን ሰብ ጀና ብሪቅሪቅ ዝብል ሓሪር ከምዝኾነ፣ ካብ ሕስድና፣ 
ቅርሕንቲን ካልእን ዝኣመሰሉ ሕማቅ ተግባራትን ጉድኣትን 
ከምዘይወርዶም ጌሩ ንጀና ከምዘዳለዋን፣ ዝግቦኦም ዓስቢ 
ንሱ ሙኻኑ ኣብ ቁርኣን ብከምዚ ይገልጸልና፣
ጀና ንኣላህ (ሱ.ወ) ንዝኣመኑ፣ትእዛዛቱ ዝተግበሩን ትምህርቲ ረሱል 
(ሰ.ዓ.ወ) ዝተኸተሉን’ያ። 
ዝኾነ ሰብ ኣብ ጀና እንታይ ተዳልይሉ ኣሎ ዝፈልጥ የልቦን: 
ኣላህ (ሱ.ወ) ንመን እንታይ ይህቦን የዳልወሉን ንሱ ጥራይ እዩ ዝፈልጥ:
ብሓቂ እቶም ብሓደ ኣላህ ዝኣመኑን ጽቡቅ ተግባራት ዝገብሩን ሙእሚኒን 
ኣብ ጀንት ኣልፊርዶስ ኣትዮም ሂወቶም ከስተማቅሩ ሙኻኖም ኣላህ (ዓ.ወ) 
ኣብ ሱረት ኣል-ካህፍ ከምዚ ይብል፣
ኣላህ ቅኑዕ መገዲ ኣትሒዙ ብራሕምኡ ሰብ ጀነት ኣልፊርዶስ ይግበረና: 
ንጀና ዘእቱ ስራሕ ክንሰርሕ ይሓግዘና: ካብ ጀሃነም ተገላጊልና ጀና ንወርስ ይግበረና: 
ምስ ፈተውትናን የሕዋትና ኣብ ጀና ይኣኻኽበና: እቶም ቀዲሞምና
 ሓሊፎም ዘለው ሙእሚኒን የሕዋትናን ኣዝማድናን ሰፈሮም ጀና ይግበረልና ኣሜን!
ወሰላሙ ዓለይኩም ወራሕመቱላህ ወበረካትሁ
ካብቲ ብሉጻት ጠባያት እስልምና ካብ መሰረታት ናይዚ ዲን ዝገበሮ: 
ሓደ ኣስላማይ የእዳዉ ናብቲ ንሱ ዘይውንኖ ነገር ከየቃምት: 
ዘይናቱ ከይድሊ: ወይ ድማ ኣማና ክሕሉ እዩ:: 
ሓደ ካብቲ ዝዓበየ ኣማና ረቢ (ሱ.ወ) 
ንወዲ-ሰብ ዘሰከሞ ኩሉ ጉቡኣት ናይ ኣላህን ግቡኣት ፍጡራትን ከማልእን ክሕልውን እዩ::
ኣማና (ሕድሪ): ሓደ ካብቲ ቀንዲ መለልይን መግለጽን ናይ ኣንብያእን ርሱላትን እዩ::
 ሰይድና ኑሕ: ሁድ: ሳልሕ: ሉጥ: ሹዓይብ: ኩላቶም ንህዝቦም: 
ኣነ እሙን ልኡኽ ናባኹም እየ ከምዝበልዎም ረቢ (ሱ.ወ) ኣብ ቁርኣን ይገልጾም:-
ሰይድና ሙሓመድ (ሰ.ዓ.ወ) ቅድሚ እቲ ረቢ (ሱ.ወ): 
ናይ ነብይነት መዓርግ ሂቡ ልኡኽ ክኾኑ ምሕጻዮም: 
ኣብ ሂወቶምን ኣብ ቅድሚ ህዝቦምን: ብእሙን ይፍለጡ ነይሮም::
 ነብይ ኮይኖም ምስ ተላኣኹ: ህዝቦም ተጻቢኦሞም: ኣከላቢቶሞም: 
ዓዶም ገዲፎም ንመዲና ከም ዝስደዱ ጌረሞም ክነሶም: ኣብ ኢዶም ዝነበረ ኣማና: 
ንሰይድና ዓሊ ውክልና ብምሃብ ብሕድሪ ዝተቐበልዎ ንብረት ኮነ ገንዘብ ናብ ዋንኡ
 ከብጽሕሎም ተማሕጺነሞም ንመዲና ተጎዓዙ::
ረሱል (ሰ.ዓ.ወ) ኣገዳስነት ኣማና ልዑል ምዃኑ ንምግላጽ: 
ኣብ ዝኾጠብዎ ግዜ: ''ውዕል ዘይብሉ ዲን የብሉን: ኣማና ዘይብሉ (ሕድሪ ዘየኽብር)
 እምነት(ኢማን) የብሉን'' ይብሉ ነይሮም::
 ኣማናን ኢማንን ክልተ ዘይነጻጸላ ባእታታት ኮይነን ሓንቲአን እንተጠፊኣ: 
እታ ሓንቲ'ውን ዋጋ የብላን::
ረሱል (ሰ.ዓ.ወ) ኣብ ሓዲስ: 
''ኣማና እንተጠፊኡ ምልክት ምቕራብ መዓልቲ ቅያማ እዩ'' ኢሎም:: 
ኣብ ካልእ ሓዲስ: ''በቲ ነብሰይ ኣብ ኢዱ ዝኾነት ኣላህ ይምሕል ኣለኹ:
 እቲ እሙን ዝከሓደሉ: ከሓዲ ዝእመነሉ: ሓቀኛ ዘይእመነሉ: 
ሓሳዊ ድማ ከም ሓቀኛ ዝእመነሉ: 
ዋጋ ዘይብሉ ሰብ ድማ ጉዳይ ብዙሓት ሓላፍነት ዝወቦ ግዜ 
ከይመጸ መዓልቲ ቅያማ ኣይክኣክልን እዩ: 
'' ኢሎም::
ኣማና ንኽንሕሉ: ኣረጊትና ኮነ ጎበዝና: 
ሰብኣይና ኮነ ሰበይትና ንኹላትና ይምልከትና እዩ:: 
ኣብ ሞንጎናን ኣብ ሞንጎ ኣላህን: 
ኣብ ሞንጎናን ኣብ ሞንጎ ካልኦት ፍጡራትን ኣማና ኣለና ንሓልዎ: 
ሰላት ኣማና እያ: ስያን ኣማና እያ: ሰደቓ ኣማና እያ: ሓጅ ኣማና እያ: 
ኩሉ ሸሪዓ ዝኣዘዞ ነገር ኣማና እዩ:: 
እዚ ኩሉ ኣብ ክሳድና ተንጠልጢሉ ዝርከብ ኣማና
 እዩ ኣማናና ድማ ከነብጽሕን ከነተግብርን ይግበኣና:: 
ብሕድሪ ዝተወሃብካዩ ነገር: 
ሕድርኻ ኣብ ግዜኻን ሰዓትካ ኣብጽሕ: 
ዝጠለመካ ኣይትጥለም::
ክቡራት ሙስልሚን!
ሓደ ካብቲ ኣማና:
 ግቡእ ሰብ ኣብ ግቡእ ቦትኡ ከተቐምጦ እዩ::
 ንመሪሕነት ትመርጾ ሰብ ዝግበኦ ክኸውን ይግባእ: 
ረሱል (ሰ.ዓ.ወ) ነዚ ኣመልኪቶም: 
ንሓደ ሰብ ብሰንኪ ትሕዝትኡ:
 ዓሌቱ: ወለድኡ: 
ብሰንኪ ሰዓብቱን ህቡብነቱን ንመሪሕነት 
ንኸይነምጽኦ ኣጠንቂቖምና እዩም: 
እዚ ኩሉ ዝጠቐስናዮ መምዘኒ ክኸውን ከምዘይክእን: 
እቲ መምዘንን መዐየርን ካልእ ምዃኑ 
እስልምና ኣነጺሩ ሓቢሩና ኣሎ:: 
ኣርባዕተ ጠባያት ድማ ከማእል ከምዘለዎ ይነግረና: 
ሓያል: እሙን: 
ንህዝቡ እንታይ ከምዝጠቕሞን ይጎድኦን ዝፈልጥን: 
ዘብዐኛ (ሓላውን)
 ክኸውን ኣለዎ ንህዝቡ ዝሕሉን ዝከናኸንን:: 
ሰይንና ሙሳ ኣብ መድየን:
 ሓንቲ ካብተን ክልተ ዝሓገዘን ኣዋልድ ነቦኣ ከምዚ ክትብል ሓደራ ኢላቶ:
 ''ኣንታ ኣቦይ ምሳኻ ኣስረሓዮ (ቁጾሮ: 
ሓላፍነት ኣሰክሞ) ምኽንያቱ (ሰይድና ሙሳ) እሙንን ሓያልን እዩ'' በለቶ::
ነዘን ጠባያት ዘማልአ ሰብ: ገንዘብ ኣብ ምምሕዳር ኣማና ኣለዎ: ኣብ ስርሑ ጽፉፍ: 
ዘየጠፋፍእ: ዘይሰርቕ: ዘይሕስውን ዘይምዝምዝን እዩ::
 ሰይድና ዩሱፍ (ዓ.ሰ) ንንጉስ ግብጺ መኻዚኖ 
ግብጺ ከማሓድር ስልጣን ሃበኒ ኢሉ ክምሕጸኖ እንከሎ: 
እሙንን ተኸናኻንን: 
ንህዝቢ ዝጠቅሞን ዝጎድኦን ከምዝፈልጥ ኣነጺሩ ሓቢሩ እዩ የእሚንዎ::
ንሓይልን እምነትን ኣብ ሓደ ኣጣሚሩ ከንጸባርቐን ዝኽእል ሰብ ውሑድ እዩ: 
ምኽንያቱ ሓያል መብዛሕትኡ ጊዜ ዓማጺ እዩ:: 
እምነትን ሓይልን ብሓደ ከማልእ ዝኽእል ሰብ እንተተረኺቡ ንሱ ቀዳምነት ይወሃቦ:: 
ሓደ ሓያል ሓደ ድማ ኣማና ዘለዎ ሰብ ንመሪሕነት እንተተሓጽዮም: 
ኣየናዮም ንህዝቡ ይጠቅም: 
ኣየናዮም ከ ዝወሓደ መጉዳእቲ የስዕብ ኣብ ሚዛን እቐሚጥና ክንፈርድ ይገበኣና:: 
ስለዚ ሓደ ሰብ ስልጣን ሂብካ ኣብ ኩርሲ ኮፍ ቅድሚ ምባልካ: 
ዝበዝሕ ክፋላት ካብዘን ጠባያት ከማለኣ ይግባእ:: 
እንተኾነ ሓደ ሓይሊ ዘይብሉ ኣማና ዘይእንታዩ:
 ፍልጠት ዘይምልከቶ ክእለት 
መሪሒነት ዘይመለለይኡ ኣብ ስልጣን እንተኣምጺእካዮ:
 እቲ ዝኸፈአ ናይ ጥፍኣት ጥፍኣት እዩ::
ብተወሳኺ: 
ኣነ ስልጣን ይደሊ ኣለኹ ንመሪሕነት ሕረዩኒ ዝብል ሰብ: 
ስልጣን ንኽጭብጥ ሃነፍነፍ ዝብል ንዓኣ
 ክብል ከይደቀሰ ዝሓድር ስልጣን ኣይወሃቦን ኢሎም ረሱል (ዓ.ሰ.ወ):: 
ሓደ ግዜ ረሱል (ሰ.ዓ.ወ) ንዓብዱራሕማን ኢብኒ ሰመራ: 
'' ያ ዓብዱራሕማን ስልጣን ሃቡኒ ኢልካ ኣይትሕተት: 
ሓቲትካያ እንተተዋሂብካያ ብሕድሪ ተቐቢልካ ማለት እዩ: 
ከይሓተትካያ እንተመጺኣትካ ግና (ንሱ እዩ እቲ ዝበለጸ): 
ሓገዝ ድማ ካብኦም ትረክብ'' በልዎ::
ሓደ ግዜ ክልተ ሰብኡት ናብ ረሱል (ሰ.ዓ.ወ) ብምምጻእ: 
''ያ ረሱሉላህ ካብቲ ረቢ ዝሃበካ ገለ እንዶ ሓላፍነት ሃበኒ'' ክብሉ ነፍስወከፎም ሓተቱ:: 
ረሱል (ሰ.ዓ.ወ) ነዚ ምስ ሰምዑ: 
''ወላሂ ንስልጣን ብሂጉ ሃንቀው ኢሉ ዝጠለባ ኣይንህቦን ኢና'' በሉ:: 
ክሳብ እታ መዓልቲ ሞቶም ድማ ዝኾነ ናይ ስልጣን ቦታ ከይሃብዎም ሓለፉ::
ሓደ ጊዜ ኣቢዘር ዝተባህለ ሰሓቢ (ረ.ይ): ናብ ረሱል መጺኡ: ''ያ ረሱሉላህ: 
ገለ ከበርክት ዶ ስልጣን ኣይትህበንን?'' ምስ በሎም: ኣብ ኣፍልቡ እንዳጠፍጠፉ: 
''ያ ኣባዘር: ንስኻ ድኹም ኢኻ: እዚ (ስልጣን) ኣማና እዩ: 
ኣብ የውመልቅያማ ድማ ብጀካ እቲ ብግቡእ ኣብ መዓላ ዘውዓላ
 እንተዘይኮይኑ ጣዕሳን ጋሂን'ዩ ትርፋ'' በልዎ::
ሓደ ህዝቢ: ብሰንኪ ሽሙ: ብሰንኪ ዓሌቱ: ብሰንኪ ትሕዝትኡ: 
ብሰንኪ ትውልዱን ዘንኡን ወይድማ ካልእ ከምኡ ዝኣመሰሉ መምዘኒንታት 
ተጠቂሙ ንመሪሕነት ዝመረጸ:
 ንኣላህን ንሙእምኒንን ከምዝኽሓደ እዩ ዝሕሰብ ኢሎም:: 
ክቡራት ሙስልሚን!
ኩላትና ክንፈልጥ ይግበኣና: ስልጣን በራሲ: ሃብቲ ሓላፊ: 
መንነት ተረሳዒ: ሓይሊ ድማ በናን ተቐያርን: 
ኩላትና ከምታ መጀመርታ ኣላህ ዝኸለቐና ብዕርቃንና ኣብ ቅድሚ ሓደ ኣላህ (ዓ.ወ) 
ደው ኢልና ክንሕተት ምዃንና:: ከምታ መጀመርታ ዝፈጠርናኩም ንውልቅኹም: 
ኩሉ ዝነበረኩም ትሕዝቶ: ሽመት: ገንዘብ: ውላድ ንድሕሪት ገዲፍኩም 
መጺእኩሙና ክብል እንከሎ ኣላህ (ዓ.ወ) ኣብ ቁርኣን:-
ኣብ መዓልቲ ቅያማ: ሽምካ ኣይወሓሰካ: ወለዶኻ ጸግዒ ኣይኮኑኻ: 
ገንዘብካ ኣይሕተተልካ: ስራሕካ ሓሚቓ ጸቢቓ: 
ንዓኣ ሒዝካ ኣብ ቅድሚ ኣላህ ደው ትብል:
 ብሽምካ ተጸዊዕካ ንሕቶ ትቐርብ:: 
ስለዚ ኣንታ ኣማና ተሰኪምካ ዘለኻ: 
ኣማናኻ ኣብጽሕ: ኣዱንያ ሓላፊት ምዃና ዘክር:
 ንኹሉ ግቡኡ ከም ግቡኡ ኣብጸሓሎም: 
ርዝነትን ክብደትን ኣማና ኣስተውዕል::
ክቡራት ሙእምኒን!
እስልምና ዲን ፍቕርን ምትእኽኻብን: 
ዲን ምትሕግጋዝን ሕውነትን: ጠርናፍን ኣተዓራቕን: 
ልቢ ሙእምኒን ኣብ ሓደ ጠርኒፉ ቅርሕንቶም ዝኣለየ: 
ቃሎም ሓደ ጌሩ ንሓቂ መሪሕዎም።
 ብመንገዲ እስልምና ፋሕ ፋሕ ኢለን ዝነበራ ልቢ ተኣኪበን: 
ተረሓሒቐንን ተጻሊኤንን ዝበነራ ነብሲ የሕዋት ኮይነን: 
ከም ሓንቲ ዘይነጻጸላ ኣካል ድማ ተሓቃቁፈን።
እዚ ብኢማን ዝተሰረተ ሕውነትን ፍቕርን እዚ: እስልምና ክንከናኸኖን ክንሕልዎን:
 ንዕርቅን ምትእኽኻብን ቀዳምነት ሂብና ክንሰርሕ: 
ካብ ጽልኢ: ምቁርራጽ:
 ሕቆ ንሕቆ ተወሃሂብካ ካብ ምኻድን ባእስን ድማ ክንርሕቕ ተሓቢሩና። 
ረሱል (ሰ.ዓ.ወ) ባእስን ቅርሕንትን ክሳብ ክንደይ:
 ኣብ ሂወትና ጥራይ ዘይኮነስ ኣብ ዲንና ከይተረፈ ሓደገኛ ምኻኑ ከብርሁ እንከለው:
”ሕማም ቀዳሞት ይስዕርረኩም ኣሎ: 
ቅንእን ጽልእን: 
ቅርሕንቲ ለጻይቶ እያ: 
ንጸጉሪ ዘይኮነስ ንዲንካ እያ ትላጺ” ኢሎም።
ነዛ ንዲን ትላጺ እንተደኣ ኣስተብሂልናላ: 
ደቂ ሰባት ኢማኖም ምስደኺመ:
 ምስ ረቦም ዘልዎም ርክብ ምስ ላሕለሐ: 
ደድሕሪ ኣዱንያ ክጎዩ ምስ ጀመሩ: 
ኣዱንያ ድማ ሕልሞምን ናይ መወዳእታ ሽቶኦምን ምስኮነ: 
ሽዕኡ ጽልኢ የስፋሕፍሕ: ምቁርራጽ ይበጽሕ: 
ሸለል ምባልን ዘይምግዳስን ይስዕርር። ምእንቲ መን እንተበልካ: 
ምእንቲ እዛ ሓላፊት ኣዱንያን በናኒ ዝኾነ ጊዜያዊ ትሕዝቶኣን።
ረቢ (ሱ.ወ) ኣብ ቁርኣን:
 እንተደኣ ብሓቂ ብኣላህን ብረሱልን ትኣምኑ ኮንኩም: 
ረቢ ፍርሑ: ኣብ ሞንጎኹም 
ድማ ተሰማምሑ (ኣብ ነንሕድሕድኩም ሰላም ግበሩ) ክብል ኣዚዙና።
 ነዚ ነገር እዚ ዘይገብሩ እንተኾይኖም ግና ኼይር ከምዘይብሎም: 
እቶም ምእንቲ ኣላህ ኢሎም ብሰደቓ: ብሰናይ ግብርን: 
ብምትዕራቅ ደቂ ሰባትን ዝእዝዙ
 ሰባት ግና ዓቢ ኣጅሪ ይጽበዮም ከምዘሎ ከምዚ ክብል ይሕብር:
 ኣብ ካልእ ኣያ: 
ሙእምኒን ኣብ ነንሕድሕዶም የሕዋት እዮም: 
ምስ በለ: ኣብ ሞንጎኹም ተዓረቑ (ሰላም ግበሩ): 
ረቢ ፍርሑ ምእንቲ ራሕማ ናይ ረቢ ክትረኽቡ ይብል።
ነቲ ይቕረ በሃሊ: ኣብ ልቡ ቅርሕንቲ ዘይሕዝ:
 ነገራት ሸለል ኢሉ ሊላህ ኢሉ ዝሳምሕ ሰብ: 
ዓስቡ ካብ ረቢ እዩ ክብል ይገልጾ። 
እዚ ማለት መቑጸሪ የብሉን ረቢ ጥራይ እዩ ዝፈልጦ::
 ክቡራት ሙእምኒን!
ምትዕራቕን ኣብ ሞንጎ የሕዋትን ሰላም ምዝራእን ዓቢ ነገር እዩ:
 ኣጅሩ’ውን መጠን ኣልቦ እዩ። 
እቲ ኣብ ሕብረተ.ሰብ ኣወንታዊ ጽልዋ ኣሕዲሩ 
ንደቂ ሰባት ዝጠራነፈን ዘተዓረቐን: 
ልቦም ኣስሚሩ እህትታ ልቦምን ናይ ጽልኢ
 ቃንዝኦምን ዝፈወሰ ሰብ ረቢ ደልይሉ ንኼር ተወፊቑ። 
ረሱል (ሰ.ዓ.ወ) ኣብ ሓዲስ: 
እቲ ዝበለጸ ሰደቓ ኣብ ሞንጎ ሰባት ከተቀራርብ (ክትዓርቕ) እዩ ኢሎም።
ኣብ ካልእ ሓዲስ: 
‘’ክነግረኩም ዶ ሓደ ተግባር ካብ ደረጃ ጾም:
 ሰላትን ሰደቓን ዝበለጸ (ካብ ፈርዲ ዘይኮነስ ካብ ሱና ማለቶም እዮም)’’: 
ምስ በልዎም ንሰሓባ: ‘’እወ ንገሩና ያረሱሉላህ’’ በልዎም: 
‘’ኣብ ሞንጎ ሰባት ከተዐርን ክትዓርቕን’’ ክብሉ ሓበርዎም።
 ስለዚ እዚ ካብ ኮነ ዓስቡን ኣገዳስነቱን: 
ኩላትና ብዝከኣለና ዓቕምን ሓይልን ነዚ ሰናይ ተግባር ኣብ ግብሪ ከነውዕሎ:
 ኣብ መስርሕ ምትዕራቕ ድማ ወላ 
ንእሽተይ ትኹን ከይነዓቕና ክንሰርሓላን ከነተግብራን ይግበኣና: 
ወላ ንኽልተ ብዕድመ ነኣሽቱ ዝኾኑ 
ኣቆልዑት’ውን ይኹን ሸለል ከይበልና ከንተዓርቕን ከነቀራርብን። 
ኣብ ሞንጎ ሰብኣይን ሰበይትን: ኣብ ሞንጎ የሕዋት ደቂ ኣቦን ደቂ ኣደን:
 ኣብ ሞንጎ የዕሩኽትን መሓዙትን: ኣብ ሞንጎ ጎረባብቲ: 
ኣብ ሞንጎ መሳርሕትን መዋዕልትን ንዝህሉ ጽልእን ቅርሕንትን 
ምእላይ ማለት ሕማም ጽልኢ ምእላይ ማለት ስለዝኾነ ንተዓጠቐሉ።
እቲ ኣብ ሞንጎኦም ኣትዩ ንእኩባት ዝበተነ: ነሕዋት ዘበኣሰ: 
ንሰብ ሓዳር ዘፋትሐ ድማ ረቢ ጸሊእሉ መንገዲ ጥፍኣት መሪጹ:: 
ምኽንያቱ ዝቖመት ገዛ ንኸፍርስ: ንእኩብ ክበታትን: 
ንደቂ ሓንቲ ማህጸን ጋኖት ክገብር: 
ናይ ዕድመ ምሉእ ዕርክነት ክዘርግ እንኮሎ 
ካብዚ ዝኸፍእ በደልን ብልሽውናን የልቦን።
ሓዲስ ናይ ረሱል (ሰ.ዓ.ወ): ዓሚቕ ትርጉም ዘለዋ: 
ብዙሕ ጥቕሚ ዝሓዘት: 
ምንጪ ኩሉ እከያትን ጨንፈራቱን ኣጠቓሊላ ዝሓበረት: 
መበገሲኡን መዓልብኡን ዘብረሀት: 
ኩሉ ኣስላማይ ልቢ ኢሉ ከስተንትናን ከስተውዕለላን: 
ትሕዝቶኣ ድማ ኣዕሙቑ ከስተማቕራን ዝግበኦ ሓዲስ ኢና ክንዛረብ። 
ነብይ (ሰ.ዓ.ወ) ኣብ መዓልታዊ ዱዓታቶም
 ዘዘውትርዋ ዝነበሩ ዱዓ ዝሓዘለት
 ሓዲስ ንሎሚ ብሓደ ንከታተላ: ዕምቆታ ንረደኣያ: 
ኣብ መዓልታዊ ዱዓና ድማ ኣይንረሰዓያ።
ኣብ ክልቲኡ ሰሒሕ ሰነዳት (ቡኻሪን ሙስሊምን) 
ተሰኒዳ ትርከብ ሓዲስ: 
ኣነስ ኢብኒ ማሊክ ሰሓቢ (ረ.ይ) ከምዚ ይብል:- 
''ኣነ ንረሱል (ሰ.ዓ.ወ) ኣብ ዘገልግለሉ ዝነበረኩ
 እዋን ብዙሕ ግዜ ከምዚ 
ኢሎም ዱዓ ክገብሩ ይሰምዖም ኔረ ይብል:
''ያ ኣላህ ካብ ሓሳብን ሓዘን (ጋሂ)ን: 
ካብ ስእነት ዓቕሚ (ድኽመት)ን ትህኪትን: 
ካብ ብቅን ፈራህነትን: ካብ ከቢድ ዕዳን ካብ 
ዓመጽ ሓያላትን ከተድሕነኒ ይልምነካ ኣለኹ:
 '' ትብል እያ:: 
ካብ ሸሞንተ ነገራት ኣላህ (ዓ.ወ) ከድሕኖም ለሚኖም።
ሓሳብ (ጭንቀት)ን ሓዘንን ክሊቲአን ናይ ሩሕ ቃንዛ እየን። 
ሓሳብ (ጭንቀት) ንዝመጽእ ከጋጥመካ ዝኽእል
 ነገር ተሻቒልካ ትሳቐዮን ትጭነቖን ክኸውን እንከሎ: 
ሓዘን ድማ ኣብ ዝሓለፈ ብዘጋጥመካ ነገር 
እንዳዘከርካ ክተማርር እንከለኻ ማለት እዩ። 
ካብዘን ክልተ ነገራት ረሱል (ሰ.ዓ.ወ) 
ክዕወዙ እንከለው ኣብ ኣካልና ከውርድኦ ዝኽእላ መጉዳእቲ: 
ንሓይልና ዘድክማ: ሓንጎልና በጽቢጸን ድቃስ ዝኸልኣ ስለዝኾና እየን። 
ብዝሓለፈን ብዝመጽእን ክትሓስብን ክትጭነቕን ጊዜ ተጥፍእ 
እንተኾንካ ብዛዕቢ ሕጂ ክትገብሮ ዝግበኣካ ነገራት ዘንጊዕካ ግዜኻ ተባኽን:
 ካብ ብዙሕ ኸይራት ትተርፍ:
 ካብ ብዙሕ ዒባዳታት ትዘናበልን ትዝንግዕን። 
እዚ ማለት እቲ ትሓስቦን ትጭነቖን 
ብናይ ኣዱንያ እንተኾይኑ ማለት እዩ::
 ብዛዕባ ኣኼራ እንተኾይኑ ግና ተመራጽን ተደላይን እዩ:
 ምኽንያቱ ንኣኼራ ፈሪህካ: 
ብዝሓለፈካ ኼር ኣስተንቲንካ ተጣዒስካ እንተሓዘንካ ንኼር
 ንኽትብገስ ይዝሕግዘካ: 
ናብ ጽቡቕ ክትጓየ ድፍኢት ይኾነካ። 
ረሱል (ሰ.ዓ.ወ) ሓሳብና ኣብ ምንታይ 
ክጥርነፍ ከምዘለዎ ክሕብሩና እንከልው:
ሓሳቡን ሻቕልኡን ብዛዕባ ዳግማይ ተመሊስካ ዘሎ 
ናይ ቅያማ ሂወት ዝገበሮ:
 ካብ ኩሉ ዓይነት ሓሳብን ሻቕላን ረቢ ይኾኖ (ይሕልዎ): 
ብዛዕባ ናይ ኣዱንያ ዝኾነ ሻቕልኡን ሓሳቡን 
ግና እዚ ሰብ እዚ ናበይ ሃሊኩ (ጠፊኡ)
 ኣላህ (ሱ.ወ) ዝግድሶ ኣይኮነን'' ኢሎም።
ኣብ ካልእ ሓዲስ ረሱል (ሰ.ዓ.ወ):
 '' ሻቕልኡ ብዛዕባ ኣኼራ ዝኾነ ሰብ: 
ረቢ ሃብቱ ኣብ ልቡ ይገብረሉ (ዕጉብ ይገብሮ): 
ሓሳቡ ይጥርንፈሉ: 
ኣዱንያ በፍንጭኣ ተምበርኪኻ ትመጾ: 
እንተ'ቲ ኣዱንያ ዝኾነት ሻቕልኡ ግና:
 ድኽነት ኣብ ቅድሚ ዓይኑ ይገብረሉ: 
ሓሳቡ ፋሕ የብለሉ: (ወላ ደድሕሪ ኣዱንያ እንተጎየየ) 
ብጀካ እታ ረቢ ዝጸሓፈሉ ካብኣ ንላዕሊ ኣይረክብን'' ኢሎም።
ኣስዒቦም ካብ ፍርሕን ብቕን (ጥመዐ) 
ረቢ ከድሕኖም ዱዓ ገይሮም። 
ፍርሒ ሓደ ካብቲ ጽሉእ ጠባያት እዩ: 
ፈራሕ ሰብ ዝግበኦ ካብ ምምላእ: 
ሓቂ ካብ ምዝራብ: 
ዳዕዋ ጌሩ ንሰባት ንኼር ካብ ምጽዋዕን ካልእን 
ብሰንኪ ፍርሑ ይቑጠብ::
ብቒ ድማ ምስ ገንዘብካ: 
ብገንዘብካ ከተኻዕብቶ ዝግበኣካ ኣጅርታት ይሓልፈካ::
ቀጺሎም ካብ ድኽመትን ትህኪትን 
ረቢ ከድሕኖምን ክሕልዎምን ለሚኖም። 
ድኽመት ክእለት ዘይምህላው ክኸውን እንከሎ: 
ትህኪድ ድማ ዓቕሚ እንዳሃለወካ 
ድልየትን ተበግሶን ዘይምህላው እዩ። 
ረሱል (ሰ.ዓ.ወ) ኣብ ሓዲስ: 
''ብረቢ ትሓገዝ ኣይትድከም'' ኢሎም።
ብሰንኪ ድኽመትን ትህኪትን
 ካብ ብዙሕ ሰናይ ተግባራት ትተርፍ:
 ጽቡቕ ስርሓትን ትጎናደብ: ካብ ኣጅሪ ትሕረም: 
ነዱንያኻን ንኣኼራኻን ዝጠቕመካ ተሕልፍ።
መሰረት ዘንቢ ኩሉ ጊዜ ድኽመት እዩ: 
ሓደ ባርያ ናይ ኣላህ ንኼር ክጠቕምዎ 
ዝኽእሉ ነገራት ካብ ምውሳድ ይደክም:
 ናብ ሸር ካብ ዝመርሕዎ ነገራት ካብ 
ምኽልካል ይሰንፍ እሞ ኣብ ዘንቢ ይወድቕ። 
ስለዚ ዘንብን ማዕስያን ንልብኻ የሙቶ:
 ንነብስኻ የሕምሞ: ንሓይልኻ ድማ የድክሞ: 
እዚ ድማ ካብ ድኽመትን ትህኪትን እዩ ምንጩን መበገሲኡን።
ድኹም ምኻን ዘምጽኦ መዘዝ ብዙሕ እዩ: 
ሓደ ካብኡ ''ኣሕ ብኻ እባ ከምዚ ኮይኑ ነይሩ: 
ከምዚ እንተዝኸውን'ሲ ክንደይ ጽቡቕ ነይሩ: 
ብኻ ከምዚ ጌረ ኔረ'' እንዳበልካ ኣብ ናይ ብኻ ዓለም
 ከምተንሳፍፍ ይገብረካ። ከምቲ ረሱል (ሰ.ዓ.ወ) ዝበልዎ:
 ''ብኻ ናይ ሸይጣን ስራሕ ትኸፍተልካ'' ኢሎም።
ኣብ መወዳእታ ዱዓኦም ድማ ካብ ከቢድ ዕዳን ካብ 
ዓመጽ ሓያላትን ረቢ ክስውሮም ዱዓኦም ዛዚመሞ:: 
ዕዳ ሓያል እዩ: ኣብ ዕዳ ምስ ኣተኻ ግርማኻ ይቕንጠጥ:
 ኩሉ ይንዕቀካ: 
ካብ ኣለቃሒኻ ክትሃድም ነብስኻ ትጸልእ:: 
ዓመጽ ሓያላት ድማ መሊሱ የሰንፈካ: 
ትሑት ኮንካ ከምትነብር ይገብረካ:: 
ካብዚ ረቢ ክሕልዎም ዱዓ ገይሮም::
እዘን ኣብዛ ዱዓ ናይ ረሱል (ሰ.ዓ.ወ) 
ዝረኣናየን ሸሞንተ ሓደገኛታት ጠባያት: 
ኣብ ሂወትካ ሕጉስ ንኸይትኸውን: 
ከሲርካ ከምትተርፍ: ኣብ ልዕሊ ጸላኢኻ ንኸይትዕወት:
 ጥዕና ረኺብካ እፎይ ንኸይትብል ዝዕድማ ባህርያታት እየን: 
ረሱል ድማ ካብአን ኣድሕነኒ ያኣላህ 
ኢሎም ዱዓ ቀጻሊ ይገብሩ ነይሮም።
 ንሕና ድማ ኣሰሮም ተኸቲልና ነዛ ዱዓ ለይትን ቀትርን: 
ንግሆን ምሸትን ነዘውትራ ውጺኢታ 
ድማ ክንርእያን ክንዓግበላን ኢና::
ምብኻንን 
ዳር - አል - ኑር 
ካሊፋ ሐማድ እስማዕል
ዓብዱልቃድር ሙሐመድ አዋል
ክቡራት ሙስሊሚን!
ወዲ ሰብ ብተፈጥርኡ: ብዙሕ ዘህልኽ: 
ብዘይ መጠንን ዓቐንን ዘባኽን: 
ኣብ ኣጠቓቕማ ነገራት ድማ ዘይጥንቁቕ እዩ። 
ሃብቲ ረኺቡ እንተርህይዎ ዝብዝር: 
እንተረኸበ ድማ ዝዘሩ እዩ። ረቢ (ሱ.ወ) 
ብዛዕባ ባህርያት ናይ ደቂሰባት 
ኣብ ምብኻንን ዶብ ጥሒስካ ማእከልነት 
ዘይምሓዝን ኣብ ቁርኣን ክገልጾ እንከሎ ከምዚ ይብል: 
ኣብ ካልእ ኣያ ድማ 
 ንወዲ ሰብ ንምምሃሩን ንምእራሙን ዝኣክል: 
ረቢ (ሱ.ወ) ኣብ ኩሉ ኣካይዳናን ወላ ኣብ ዒባዳና ከይተረፈ 
ማእከላይ ኣካይዳ ክንከይድ ይሕብረና። 
ረሱል (ሰ.ዓ.ወ)'ውን ብወገኖም 
ኣብ ኣካይዳኹምን ኣተሓሕዛኹምን
 ኣዘራርባኹም ስራሕኩም ኩሉ ማእከላይ: 
ሕሉፍ ዘይበዘሐ ኣመና ድማ ዘይወሓደ ክኸውን
 ከምዝግበኦ ክነግሩና እንከልው ከምዚ ይብሉ:
እንተምብኻን (ምብዛር) ግና ተኸልኪልና ኢና:
 ''ኣይተባኽኑ ንሱ (ኣላህ) ዘባኽኑ ኣይፈቱን እዩ''።
 እዚ ድማ ኣብ ኩሉ ነገራትና ኣባኸንቲ ንኸይንኸውን 
ዘጠንቅቕ ትእዛዝ እዩ።
 ወላውን ኣብ ክሕደት ምብኻን ኣሎ: 
ካብ መጠን ንላዕሊ ንነብስኻ ኣብ ዘንቢ ኣሊኽካዮ እሞ 
ናብ ኩፍሪ እንተኣቲኻ ንስኻ ኣብ ልዕሊ 
ነብስኻ ኣባኺንካ ማለት እዩ:
 ንፊርዖን ረቢ (ሱ.ወ) ኣብ ቁርኣን ክገልጾኦ እንከሎ:
 ነዞም ከምዚኦም ዓይነት ሰባት: 
ቶባ ኢሎም ናብ ልቦም እንተዘይተመሊሶም: 
ዓስቦም ንሓዋሩ ኣብ ሓዊ ጀሃነም ክነብሩ እዩ።
 ኣብ ካልእ ኣያ ድማ
ባርያ ናይ ረቢ ተጋግዩ ኣብ ኢስራፍ 
ኣትዩ ኣመና ኣብ ዘንቢ እንተጠሓለ: 
ክብደትን ርዝነትን ዘንቡ ብዘየገድስ ቶባ 
ኢሉ ናብ ረቢ ክምለስ ጥራይ እዩ ኣላህ (ዓ.ወ)
 ዘዘኻኽርን ዝእዝዝን: ነቶም ነብሶም በዲሎም ኣብ ልዕሊ 
ነብሶም ብዘንቢ ኣብ ሓደጋ ዘውደቕዋ: 
ካብ ናይ ኣላህ ርህራሀን ራሕማን ተስፋ ኣይትቑረጹ በሎም: 
ኣላህ እካ ኩሉ ዓይነት ዘንቢ ይምሕር (ይቕፍር) እዩ: 
ኣላህ መሓራይን ለዋህን እዩ በሎም ይብል።
 ናይቶም ሓቀኛ ባሮት ናይ ኣላህ ናይ ወትሩ ዱዓ ከምዚ ይመስል:
ክቡራት ሙእምኒን
ጉዳይ ምብኻን ኣብ ዘንቢ ጥራይ ኣይተሓጽረን: 
መግቢ ክትገዝኦ ክትበልዖ ክትድርብዮን 
ብዘይግቡእ ከተባኽኖን ከምዘይብልካ ከይተረፈ 
ረቢ ኣብ ቁርኣን ይኽልክል እዩ። 
ኣብ ኣከዳድናና ኣብ ኣመጋግባና ከምኡውን ኣብ ኣሰታትያና 
ከይተረፈውን ኣባኸንቲ ከይንኸውን ረቢ የጠንቀቐና። 
እስልምንና ዲንና ካብ ኣባኻንነት ዝኽልክለና ዘሎ:
 ነገራት ከይንዘሩ: 
ካብ መጠን ንላዕሊ ከይነጥፍእ 
ዝምዕደና ዘሎ: ንድሕነት ገንዘብና: 
ንምዕቃብ ጸጋታትናን ትሕዝቶታትናን እዩ: 
ምኽንያቱ እዚኣቶም ኣብ መዓልቲ ቅያማ ኣብ ቅድሚ ረቢ ደው 
ኢልና ንሕተተሎም ጉዳያት ስለዝኾኑ። 
ገንዘብካ ካበይ ኣምጺእካዮ ኣበይከ 
ኣውዒልካዮ ዝብል ሓደ ካብቲ ዝጽበየና ዘሎ ሕቶታት እዩ። 
ገንዘብካ ምዝራው: ንድኽነት ዝዕድም: 
ንጣዕሳ ዘቃልዕ:
 ንስድራቤትካን ደቅኻን ኣብ ሓደጋ ዘእቱ ሓደገኛ ጠባይ እዩ። 
ገንዘብካ ምሕላው ግና ንዲንካ: 
ክብረትካን ሸረፍካ ምሕላው እዩ። 
ገንዘብ ዘይውንኑ ህዝቢ ብኻልኦት ህዝቢ 
ዝድለ ክብርን ኣኽብሮትን ኣይረኽቡን እዮም። 
ደቂ ሰባት ብተፈጥርኦም ነቶም
 ሓይሊ ገንዘብ ኮነ ጸግዒ ዘይብሎም 
ሰባት ቁሊሕ ኢልካ ናይ ዘይምጥማት
 ድኹም ኣረኣእያ ስለዘለዎም: 
እቶም ለባማት ክምዕዱ እንከልው: 
ገንዘቡ ዓቁቡ ዝሓለወ ዲኑን ክብረቱን ዓቂቡ ማለት እዩ ይብሉ።
ኣብ እስልምና ሰሪሕካን ርሂጽካን ገንዘብ ክትከስብ: 
ብሓላል ከተሰስኖን ከተብዝሖን ኣይክልክልን እዩ: 
ንዕኡ ንምምጻእ ምንጩ ዘይተፈልጠ ጸደፍደፍን: 
ኣብ ሓራም እንዳወደቕካ ክትእክቦን ግና ከልኪሉ።
ካብቲ ብዙሕ ነገራት ደቂሰባት ገንዘቦም
 ዝዘርውዎ ክልኩል ዝበሃል ገለ ገለ ንምጥቃስ: 
ኣብ ግዜ መርዓ ብዘይ መጠን 
ቦሽ ቦሽ ኢልካ ገንዘብካ ምዝራው: 
ናብ ዓዲ ዘንብን ኩፍርን ክትስዕስዕን 
ክትዝሙን ኢልካ ንመገሻታት ከተህልኽ: 
ንትዕቢትን ረኣዩለይን ዝዕድም ኣከዳድናን ኣካይዳን 
ካልእን ካብቶም ጽሉኣትን ክልኩላትን እዩም። 
ረቢ ንዝሃበካ ኒዕማ ኣክንዲ ምስጋና 
ናብ ረቢ ኣቕሪብካ ኣብ ግቡእ 
ተውዕሎ ኣብ ከምዚ ዝጠቐስናዮም
 ተጥፍኦ እንተኾንካ ክሕደት ብኒዕማ ናይ ረቢ እዩ ዝቑጸር።
ኣብዛ ዓለምና ክንደይ ድዮም ካብ ገዝኦም ተሰዲዶም: 
ብጥምየት ከብዶም ምስ ሕቑኦም
 ተላጊቡ ነዛ መዓልታዊ ሂወቶም ዝዕንገሉላ ስኢኖም ዘለው? 
ብቑርን ኣስሓይታን እንዳተገረፉ ኣብ ጎላጉል ተደርብዮም ዘለው 
ሙስልሚን የሕዋትና መዓስ ውሑዳት ኮይኖም። 
ንሕና ግና ነዞኦም ረሲዕና ገንዘብና 
ኣብ ዘይከውን ከነባኽን ረቢ ኣይፈትዎን 
ጥራይ ዘይኮነ ንመቕጻዕቲ ዝዕድመና ስለዝኾነ ሓደራ ንበራበር። 
ብዙሓት ብጥምየትን ብጽምእን ብቑርን ይረግፉ ኣለው:
 በዚኦም ዘይምግዳስን ንዐኦም ምርሳዕን ነቲ ረቢ ዝሃበካ 
ኒዕማ ንኽትሕደግ ምኽንያት ክኾነካ ይኽእል እዩ።
ወለዲ ድማ ሓደራ ነንስቶምን 
ደቆምን ከሐጉሱ ክብሉ ካብዘይተደልየ ኣባኻንነት 
ንኸይኣትው ክጥንቀቑ ይግባእ። 
ኣብ ሓራም ኣውዒልካ ትንስነሶ ግዜን ትረኽቦ መቐረትን
 ኣዝዩ ሓጺርን ሓላፋይን ተረሳዓይን እዩ: 
እቲ ዝወዓልካዮ ዘንቢ ግና ኣብ ዝባንካ ተንጠልጢሉ ይተርፍ: 
ጽባሕ ንግሆ የጣዕሰካ ንመቕጻዕቲ ድማ የሕሊፉ ይህበካ።
እምበኣርከስ ኣካይዳ እስልምና ገዲፍና ብናይ ካልኦት ፍልስፍናን 
ኣተሓሳስባን ክንከይድ እንተፈቲንና: 
ውጺኢቱ ንዓለምና ክንመስል ክንብል ከይተፈለጠና 
ምእንቲ ነብስና ደቅናን ከነሐጉስ ኣብ ሓራጣ: 
ኣብ ከቢድ ልቃሕን ዘይወጽእ ዘንብን ክንወድቕ ክንግደድ ኢና። 
ንከባቢና ክንመስልን ኩሉ ሰብ 
ጌርዎ እንድዩ እንዳበልና ገዛ ንኽንዕድግ: 
ደቅና ብፈንጠዝያ ንኸነመርዑ:
 ንዕኦም ዓመት ዓመት ናብ ዓዲ ዘንቢ ከነግይሽ: 
ኣቑሑት ገዛ ብዘይ መጠን ከነብለጭልጭ ክንብል ኣብ ናይ ባንክን 
ካልእን ዕዳ ኣቲና ብሓረጣ 
ክንተዓማመል ክንድረኽ ኢና እሞ ሓደራ: 
ሃብቲ ማለት ሃብቲ ገንዘብን ጸጋታትን 
ዘይኮነ ዕግበት ልቢ እዩ እሞ:
 ብሓላል ጠሊብና ካብ ሓራም ንርሓቕ።
ናይ ስሕር ሑክሚ
ዳር - አል - ኑር
ካሊፋ ሐማድ እስማዕል
ዓብዱልቃድር ሙሐመድ አዋል
ረቢ (ሱ.ወ) ንባሮቱ ኣብ ተፈጥሮኣዊ ዝኾነ ንጹህ
መንገዲ እዩ ፈጢርዎም: ናብቲ ጽፉፍን ቅኑዕን
መንገዲ ድማ ጸዊዕዎም:: ሸይጣን ድማ ብወገኑ
ካብዚ መንገዲ ከስሕቶም ብኹሉ መኣዝን ቦታን
ይመጾም: ግዳያት ዝኾንዎ እንተረኺቡ ድማ
ብሓንጎሎም ተጻዊቱ: ብናይ ጥርጠራ ሃተውተው
ኣዘናጊዑ: ብድሑር ናይ ሃጠውቀጠው እምነት
ከምዝምርሑ: ሃለውለው ኢሎም ብጥንቆላ:
ብሲሕርን ሻዕወዛን ከምዝኽተሉን ዝምርሑን
ይገብሮም። እስልምና ካብ ድሑር እምነት ዘገላግል:
ካብ ጥርጣረ ናይ ልቢ ዝፍውስ መድሃኒት እዩ።
ወዲ-ሰብ ዕልሚ ምስወሓዶ: ካብ ዲኑ ምስረሓቐ:
ኢማኑ ይጎዱል: ከይተረደኦ ኣብ ሺርኪ ይወድቕ:
ጉዳዩን ሽግሩን ድማ ኣክንዲ በቲ ረብን ረሱልን
ዝኣዘዝዎ ዝፈትሕ: ናብ ሲሕረኛታት: ጠንቆልቲ: 
ደጃሊንን ሙሻዕዊዝንን ገጹ የምርሕ።
ክቡራት ሙእምኒን: ሲሕርን ጥንቆላን ካብቶም
ዓበይቲ ክልኩላት ዘንብታት እዮም። ንተግበርቶም
ኣብ ታኼላ ናይ ዘንቢ ኣስጢሞም ዘጥፍኡኻ
ተግባራት እዮም። ስሒረኛታት ነቶም ሳንኩፍ
እምነት ዘለዎም ፈኩስ ልቢ ዝሓዙ ሰባት የዳህልሉ:
ነቶም መስተውዓልቲ: ልቦም ብብርሃን ናይ ኢማን
ዝተወቀበን ሰብ ኢማንን ግና መንገዲ የብሎምን።
ሲሕሪ: ንተውሒድ ዝጻረር እቲ ዝዓበየ ሺርኪ ኮይኑ
ምስ ሰይጣውንቲ ምስተዓራረኽካን ናብኦም ምስ
ቀረብካን ዝብጻሕ ናይ ኩፍሪ ደረጃ እዩ። ኣብ
ሕብረተ-ሰብ ዘስዕቦ ጉድኣት ማእለያ ዘይብሉ:
ንብዙሓት ዝቐተለ: ንብዙሓት ዘሕመመ: ብዙሓት
ድማ የእምርኦም ኣስሒቱ ብሓንጎሎም ዝተጻወተ:
ሰብኣይን ሰበይትን ዘፋተሐ: ኣብ ውልቀ-ሰባትን
ስድራቤታትን ጽልእን ቅርሕንትን ዝዘረአ: ንዓመጽን
ባእስን ዝዓደመ ነገር እዩ። እንተኾነ ግዳ ከምቲ ረቢ
ዝበሎ: ኣብ መንገድኻ እንተለኻ ብዝመጸ እንተመጸ
ኣይዕወትን እዩ:-
ብሓቂ ወላሂ ኩነታት ናይ ሲሕረኛታትን ናብርኦምን
እንተሪኢኻዮ ዘሰክሕ: ተግባራቶም ጽዩፍ: ዓቕምን
ሓይልን ነይርዎ እንተዝኸውን ንነብሱ ብቐዳምነት
ምጠቐሙን ምኣለዩን: እንተኾነ ንዝወርዶም ፈተነ
ክከላኸሉ ዘይክእሉ: ንሕማሞም ክፍውሱ ዓቕሚ
ዘይብሎም ኮይኖም ትረኽቦም። ዝከኣሎም
እንተዝኸውን ንነብሶም ብኸይራት ኣኽቢቦም ዝለዓለ
ክብርን ቦታን ምሃብዋ: እንተኾነ ግዳ ኩሉ ብድልየት
ኣላህን ፍርዱን ድኣ ይኸውን ኮይኑ እምበር።
ሲሕሪ ሓራም ምኻኑ መርትዖ ምስ እንደሊ: ረቢ
(ሱ:ወ) ኣብ ቁርኣን:-
ይፈልጡ እዮም ይብል: ብሲሕሪ ዓጊቦም ካብ ሸሪዓ
ናይ ረቢ ዘልገሱ: ኣብ ኣኼራ ዕድል ኮነ ብጽሒት
የብሎምን: ምኽንያቱ ንዲኖም ብኣዱንያ ተሻይጦማ
ስለዝኾኑ።
ኣብ ካልእ ኣያ ድማ ነቶም ብሲሕርን ዝሰርሑን
ዝኽተሉን ክገልጾም እንከሎ:-
ነዛ ኣያ ዑመር (ረ.ዓ) ከምዚ ይብል: ጁብቲ ማለት
ሲሕር ክኸውን እንከሎ: ጣቑት ድማ ሸይጣን ማለት
እዩ ይብል። ነዞም ሰባት ድማ ኣላህ ገሲጽዎም።
ኣብ ሓዲስ ናይ ረሱል (ሰ.ዓ.ወ): ኣቡ ሁረይራ
(ረ.ዓ) ዘመሓላለፈልና ሓዲስ:- ካብተን ሸውዓተ
ንደቂ ሰባት ዘጥፍእአኦም ዘንብታት ተጠንቀቑ ምስ
በልዎም: መንየን ያረሱሉላህ? በልዎም: ሺርኪ
ብረቢ: ካብ ግቡእ ወጻኢ ረቢ ዝሓረማ ትንፋስ
ከተጥፍእ (ቅትለት ክትፍጽም): ሓራጣ ክትበልዕ:
ገንዘብ የቲም ከተህልኽ: ኣብ ግዜ ኩናት ሕቖኻ
ሂብካ ንሙስልሚን ይሕዋትካ ኣግዲዕካ ክትሃድም:
ኣብ ልዕሊ ክብረት ናይ ኣስላመይቲ ድማ ድቦላ
ክትወድቕ ክብሉ ዘርዘርሎም።
እታ ቐዳመይቲ ሺርኪ ብረቢ ኮይና እታ ዝዓበየት
ዘንቢ ኣብ እንዳ ረቢ እያ። እዚ ድማ ንኻልእ ማዕረ
ኣላህ ሰሪዕካ ንዕኡ ጥራይ ዝግባእ መግዛእትን ዒባዳን
ንኻልእ ምሃብ: ንኣብነት ንኻልእ ኢልካ ክትሓርድ:
መቓብራት ከይድካ ክትልምንን ብኻልእ ክትምሕልን
ዝኣመሰሉ የጠቓልል። እዚ ድማ ነተግባሪኡ ንሓዋሩ
ኣብ ሓዊ ጀሃነም የስፍሮ: ካብ ጀና ድማ ይሕርሞ።
ሓደ ጊዜ ነብይ (ሰ.ዓ.ወ) ዝዓየበየ ዘንቢ ኣየናይ እዩ
ተባሂሎም ምስ ተሓተቱ: ኣላህ ንሱ ፈጣሪኻ እንከሎ
መሻርኽቲ ክትገብረሉ ክብሉ መለሱ።
እታ ካልኣይቲ ሲሕሪ እያ። ብድሕሪ ሺርኪ ድማ
ረሱል ጠቒሶማ። ኣብዚ ተግባር ዝተዋፈሩ ሰባት
ንሸይጣን እንዳተገዝኡ: ዱዓን ሕሩድን ንዕኡ
እንዳገበሩ: ናይ ሲሕሪ ነገራቶም የካንውኑ:: ናይ
ሲሕሪ ነገር ካብቲ ሓደገኛ ዝገብሮ ንነብሲ: ንገንዘብ:
ንኽብሪ ወዲ-ሰብን ብዓቢኡ ድማ ሓቂ ናይ ኣላህ
ኣጥፊኡ ንሺርኪ ዝዕድም ስለዝኾነ እዩ። ከምኡ
ስለዝኾነ ድማ ካብቶም ካልኦት ዝተጠቕሱ ዘንብታት
ድሕሪ ሺርኪ ከቢድ ይገብሮ።
ናይ ሲሕሪ ነገር ከቢድ እዩ። ብመጠን ርዝነት ዘንቡን
ኣብ ደቂ ሰባት ዘስዕቦ ሃስያን: ስሕረኛ ቅትለት እዩ
ፍርዱ። በዚ ድማ ረሱል ኣዚዞም: ሰይድና
ዑመር'ውን ከምዝኣዘዙ ይፍለጥ። ሓፍሳ ሰይቲ ነብይ
ሰራሕተኛኣ ዝነበረት ዝሰሓረታ ክትቅተል
ከምዝኣዘዘታ'ውን ይፍለጥ።
ካብ ስሕረኛታት ንዝፍነወልካ ኩናት ቀንዲ መከላኸሊኡን
ዋልትኡም እምበኣር ዱዓን ኣዝካርን: ቁርኣንን ኣብ
መንገዲ ናይ ረቢ ቀጥ ምባልን እዩ። ቁርኣን ኣብ ልዕሌኻ
ክወርድ ናይ ዝኽእል ጽልዋ ይከላኸል: ልብኻ ድማ
ብኣዝካር ዝመለአ እንተኾይኑ ወላሓንቲ ካብ ውዲታት
ናይ ሳሕር ኣይጎድኣካን እዩ። ኩሉ ጊዜ እቲ ሙእሚን
ካብ ሸይጣንን ሰዓብቱን: ካብ ገበርቲ እከይ ሲሕሪ
ይዕወዙን ናብ ረቢ ይሙርኮሱን።
ርሑቅ ከይከድና ረሱል (ሰ.ዓ.ወ) ዝዓለሙና ነተግብር።
ሙዓውዘቴን (ቁል ኣዑዙ ብረቢ ናስን ቁልኣዑዙ
ብረቢልፈለቕን (ሰለስተ ጊዜ): ንግሆን ምሸትን ክትድቅስ
እንከለኻን: ኣየተልኩርሲ ቀትርን ለይትን: ክልተ
መወዳእታ ኣያት ናይ ሱረተል-በቐራን ንዝቐረአ ካብ ኩሉ
ይኣኽለኦ ወይ ድማ ይሕልወኦ ኢሎም። ካልእ ተወሳኺ
ዱዓታት ድማ ከምዚ ዝስዕብ ይመስል:-
ብስም እቲ ዝኾነ ይኹን ስሙ እንተተዘኪሩ ኣብ መሬት
ኮነ ኣብ ሰማይ ጉድኣት ዘይቀርበካ ዝኾነ ዝሰምዕን
ዝርእይን ኣላህ ኢልካ ሰለስተ ግዜ ዱዓ ክትገብር።
ኣብ ካልእ ሓዲስ ረሱል ከምዝጠቐስዎ: ሸውዓተ ጥሉል
ተምሪ ንግሆ እንተበሊዕካ ካብ ናይ ሲሕርን ካብ ስምን
ጉድኣት ትድሕን ኢሎም።
ካሊፋ ሐማድ እስማዕል
ዓብዱልቃድር ሙሐመድ አዋል
ኣላህ (ዓ.ወ) ንኹሉ ፍጥረታቱ ብፍትሒ ኣቑሙዎ:
ብፍትሒ መሬትን ሰማይን ህልዋት ኮይነን: ብፍትሒ
ሸሪዓን እስልምናን ተመስሪቱ: ብፍትሒ ድማ ኣብ
የውመልቅያማ ናይ ምትሕስሳብ: ብይንን ፍርድን
ክፍጸም እዩ::
ኣላህ (ሱ.ወ) ንዓመጽ ኮታ ከምዝኾነነ ክሕብር
እንከሎ: ረቢ ክንዲ ፍረ ኣድር’ውን ትኹን ንወልሓደ
ካብ ባሮቱን ፍጡራቱን ከምዘይዕምጽ የብርህ::ሱ: ኣላህ
ግን ብፍጹም ንባሮቱ ዓማጺ ኣይኮነን!’
’’ ኣላህ እካ ብወልሓደ ንደቂሰባት ኣይዕምጾምን
እዮ: ግን ደቂ-ሰባት ነብሶም ባዕላቶም ይዕምጹ’’
ረቢ (ሱ.ወ) ንነብሱ ጥራይ ካብ ዓመጽ
ኣይሓረመን: ንባሮቱ'ውን ከይተዓማመጹ ሓራም
ጌርሎም:: ኣብ ሓዲስ ቑድሲ ከምዚ ይብል ''ኣቱም
ባሮተይ ዓመጽ ንነብሰይ ከልኪለያ እየ: ኣብ
ሞንጎኹም’ውን ክልክልቲ ጌረያ ኣለኹ’ሞ
ኣይትተዓማመጹ:''
ፍትሒ ከየንገሰ: ዓመጽ ዝመረጸ ኣብ ኣዱንያን ኣብ
ኣኼራን ዓስቡ ይረክብ: ፍረ-ስርሑ ድማ ይፍደ::
ረቢ (ሱ.ወ) ንዓማጺ ወላኳ ዕድል እንተሃቦን
እንተጽነሖን ኣይርስዖን: ምስ ሓዞ ድማ ኣይፍንዎን
እዩ::
ዓመጽ ክበሃል እንከሎ ሰለሰተ ዓይነት ዙልሚ እዩ
ዘሎ: እቲ ቐዳማይ: ኣብ ሞንጎኻን ኣብ ሞንጎ ኣላህን:
እዚ ማለት ንሓደ ኣላህ ገዲፍካ: ኣብ ኩፍርን ኣብ
ሽርክን ምስትዋፈር ማለት እዩ::
እቲ ካልኣይ: ኣብ ሞንጎናን ኣብ መንጎ ደቂ-ሰባትን
ክንተዓማመጽ እንከለና: ብመልሓስና: ብኢድና:
ብተግባርናን ብስራሕናን ኣብ ልዕሊ ካልእ ሰብ
ክንብድል እንከለና እዩ።
እቲ ሳልሳይ ድማ ሓደ ወዲ-ሰብ ንነብሱ ክዘልም
እንከሎ እዩ: ኣብ ዘንቢ ብምውዳቕ: ዶባት ናይ ኣላህ
ብምጥሓስ: ንነብሱ ካብ ኼር ብምሕራም
የጠቓልል። ረሱል (ሰ.ዓ.ወ) ኣብ ሓዲስ
''ኣብ እንዳረቢ ሰለስተ ዓይነት ጽሕፍቶ ናይ ስራሕና
(ሰነድ) እዩ ዘሎ: እቲ ሓደ ረቢ ዘይቕፍሮ ክኸውን
እንከሎ (ሺርኪ ወይድማ ምስ ኣላህ ካልእ መሻርኽቲ
ክትገብረሉ እንከለኻ እዩ): እቲ ካላኣይ ወዲ ሰብ
ነብሱ በዲሉ ኣብ ዘንቢ ዝኣትዎ እዩ: ረቢ እንተደልዩ
ይምሕሮ እንተደልዩ ድማ ዝቐጽዖ እዩ: እቲ ሳልሳይ
ድማ ረቢ ዘይገድፎ እዩ: ንሱ ድማ ኣብ ሞንጎ
ነብሱን ኣብ ሞንጎ ካልኦትን ኮይኑ ኣብ
የውመልቅያማ ኣብ ቅድሚ ኣላህ ደው ኢሎም
ዝተሓሳሰብሉ ዙልሚ እዩ'' ኢሎም::
ስለዚ ዓመጽ ከልኪሉና እዩ ኣይንተዓማመጽ። ረቢ
ሓይልን ዓቕምን ሂቡካ ንኻልኦት ኣይትዓምጽ: ዓመጽ
ጣዕሳ እዩ መወዳእትኡ: ዓሚጽካ ደቂስካ
እንተሓደረካ: ዝተዓመጸ ናብ ረቢ ዱዕኡ የብጽሕ እዩ
ዘሎ: ናይ ኣላህ ዓይኒ ድማ ይርእያ እየን ዘለዋ
ኣይደቀሳን።
ረሱል (ሰ.ዓ.ወ) ይሕብሩና ኣለው: ናይ ዝተዓመጸ
ዱዓ መላሲ (ከልካሊ) ከምዘይብላ: ንላዕሊ ምስ
ዓረገት ባብ ናይ ሰማይ ይኽፈተላ: ኣላህ ድማ ወላ
ድሕሪ ነዊሕ ይኹን ከዐውተኪ እየ ይብላ: ስለዚ ካብ
ዓመጽ (በደል) ክንጥንቀቕን ክንፈርሕን ከምዘለና
ምዒዶምና።
ሓደ ካብቲ ዝኸፈአ ዓይነት ዓመጻት: ዓመጽ
መራሒ: ጉዳይ ሙስሊሚን ሓላፍነት ዝተሰከመ ሰብ
ኣብ ልዕሊኦም ዝፍጽሞ በደል እዩ:: ረሱል
(ሰ.ዓ.ወ) ንካዕብ ኢብን ዑጅራ ዝትባህለ ሰሓቢ
ክምዕድዎ እንከለው ክምዚ በልዎ: ''ኣብ ቅድሚ
ኣላህ እቲ ዝተጸልኤ ፍጡር: ሕማቕ ዓማጺ መራሒ
እዩ: ያ ካዕብ: ኣለው መራሕቲ ብድሕረይ ዝመጹ:
ብብርሃነይ ዘይምርሑ: ሱና ናተይ ዘይክተሉ:
ንሓሶቶም ዝኣመንዎም: ኣብ ዓመጾም ዝሓገዝዎም
ካባይ ኣይኮኑን: ኣነ'ውን ካብኦም ኣይኮንኩን: ኣብ
መዓልቲ ቅያማ ድማ ካብቲ ''ሓውድ'' ናተይ
ኣይሰትዩን እዮም: እንተ'ቶም ንሓሶቶም ዘይኣመኑ:
ኣብ በደላቶም ዘይሓገዝዎም ግን: ንሳቶም ካባይ
እዮም: ኣነ'ውን ካብኦም እየ: ኣብ ሓውድ ናተይ
ድማ ክንራኸብ ኢና: ያ ካዕብ ጾም ዋልታ እዩ:
ሰደቓ ንዘንብኻ ተጥፍኦ ከምቲ ማይ ንሓዊ ዘጥፍኦ:
ሰላት ድማ ምስክር እያ: ሰባት ክልተ ዓይነት እዮም:
እቶም ሓደ ዓይነት ንነብሶም ኣብ ጥፍኣት ዝሸመምዋ
ክኾኑ እንከልው: እቶም ሓደ ድማ ካብ ክልኩል
ነገራት ነጻ ዘውጽእዋ እዮም'' በልዎ::
ክቡራት ሙእምኒን!
ጽባሕ ንግሆ ንረቢ (ሱ.ወ) ካብ ደም ምፍሳስ
የሕዋትና ብንጹህ ኢድ ክንረኽቦ እንተደሊና:
ብንጹህ መልሓስ ክብረት የሕዋትና ከይቀንጠጥና
ክንረኽቦ እንተደሊና: ከብድና ገንዘብ የሕዋትና
ከይበለዐት ክንረኽቦ እንተደሊና: ካብ ዓመጽ
(ዙልሚ) ንከልከል::
ስለዚ ፍትሒ ከነንግስ: ንዓመጽ ገዲፍና ፍትሒ
ከነቐድም ይግበኣና ብፍላይ እኳ እቶም ንኽፈርዱ
ሓላፍነት ዝተዋህቦም: ሚዛን ሓሊዮም ብፍትሒ
ክፈርዱ ዝያዳ ሓላፍነት ኣለዎም:: ረሱል (ሰ.ዓ.ወ):
''ፈርድቲ ሰለስተ ዓይነት እዮም'' ኢሎም: ''እቲ ሓደ
ንጀና እዩ: እቶም ክልተ ግና ንጀሃነም እዮም'' ድሕሪ
ምባል ብኸምዚ ኣብሪሀሞ: ''እቲ ንሓቂ ፈሊጡ:
ብፍልጠት ሓቂ (ብፍትሒ) ዝፈረደ ንጀና እዩ:
እቶም ክንልተ ንጀሃነም ዝኾኑ ድማ: ንሓቂ ፈሊጡ:
ብሓሶት ዝፈረደን ሓንቲ ፍልጠት ዘይብሉ ብዊንትኡ
ንሰባት ዝፈረደን እዮም'' ኢሎም::
ክቡራት ሙስልሚን!
ፍትሒ ክበሃል እንከሎ ብዙሕ እዩ ዓይነቱ:
1. ፍትሒ ኣብ ሞንጎ ብኡሳት: እቲ ዘተዓርቖም ሰብ
ብፍትሒ ከቃራርቦም: እቶም ብኡሳት ኣብ
ዝተዓረቕሉ ድማ ብፍትሒ ብዘይ ዓመጽ ጉዳዮም
መዕለቢ ክገብርሉ::
2. ፍትሒ ኣብ ሚዛንን ዓቐንን: ሸያጣይ ኣብ
ዝሸጠሉ እዋን ብግቡእ መዚኑ ብዘይ ምጉዳልን
ብፍትሕን ክዕቅንን ክመዝንን: ንሰባት ግቡኦም
ከየግድለሎም: እቶም ዝዕድጉ'ውን ካብ ዝግበኦም
ንላዕሊ ከይወስዱ::
3. ፍትሒ ኣብ ሞንጎ ምርዕዋት: ሰብኣይ ንሰብይቲ
ብፍትሒ ክሕዛ: ዝግበኣ ከየጉድለላ: ንሳ'ውን ምስኡ
ብፍትሒ ብዘይዓመጽ ክትካየድ:
4. ፍትሒ ኣብ ሞንጎ ደቅና: ብዙሓት ደቂ
እንተለውኻ ብሓደ ዓይኒ ክትርእዮም: ሓደ ካብ ሓደ
ከይተብልጽ: ናብ ገሊኦም ከይትዘዙ ንገሊኦም
ከይትጎስዮም ክትጥንቀቕ:: ኣስላማይ ወላ'ታ ቀላል
ትበሃል ስዕመት'ውን ትኹን ብማዕረ የካፍሎም: ኣብ
ህያብ ኣየበላልጾምን:
ብልጸትን ዓስብን ፍትሒ ብዙሕ እዩ: ብዓቢኡ ካብ
ኣላህ (ሱ.ወ) ፍቶት ትጎናጸፍ:
ፍትሒ ኣብ ኣዱንያ ሰላም ንኽነግስ ይሕግዝ: ካብ
ሰባት ትፈርሆን ትስከፎን ድማ የብልካን:: ሓደ ግዜ
ንሰይድና ዑመር ክረክብ ኢሉ ዝተላእከ: ''ኣበይ ኣሎ
መራሒ ናይ ሙስሊሚን?'' ኢሉ ሓተተ: ኣብ ትሕቲ
ገረብ ብዘይ ሓላዊ ደቂሱ ምስ ረኣዮም ብምግራም:
''መሪሕካ ፍትሒ ኣንጊስካ: ተኣማሚንካ ድማ
ደቂስካ'' ክብል ተሰምዐ::
ፍትሒ: ንድኹም: ንድኻን ንሽጉርን ውሕስነት
ይህብ: ኣብ ሞንጎ መራሕን ተመራሕን ፍቶትን
ፍቕርን ይዘርእ: ንዓማጺ ቦታ ይኸልእ: ክብረት ደቂ
ሰባት ይሕሎ: ደሞም ይዕቀብ: ሰላም ይሰፍን:
ጽልእን ቅርሕንትን ድማ ይውገድ::
ኣዲስ ኣበባ፣ 1 ነሓሰ፣ 2012 ( አኤፍ.
ቢ.ሲ)ኣቦታት ሃይማኖት ካብ ሎሚ መዓልቲ 
1 ነሓሰ 2012 ዓ.ም ጀሚሩ ንዝቕፅሉ ክል
ተ ሰሙናት ዝፀንሕ ፍልሰታ ፆም ምኽንያት 
ብምግባር መልእኽቲ እንኳዕ ኣብፀሐኩም ኣመ
ሓላሊፎም።ኣብ ኦርቶዶክስ ተዋህዶ ቤተ ክርስ
ቲያን ኢትዮጵያ ቀዳማዊ ፓትሪያር ርእሰ ሊቃነ 
ጳጳሳት ዘኢትዮጵያ ሊቀ ጳጳስ ዘኣክሱም ወእጨጌ 
ዘመንበረ ተክለሃይማኖት ብፁእ ወቅዱስ ኣቡነ 
ማትያስ፥ “ካብ ሓደ ነሓሰ ጀሚሩ ክሳብ መፋርቕ 
እቲ ወርሒ ንዝፅወም ፍልሰታ ፆም እንኳዕ ኣ
ብፀሐኩም” ኢሎም።እቶም ፓትሪያርክ ከምዝበሉዎ፥ 
ናይዚ ዓመት ፆም ማርያም ዝፅወም ኢትዮጵያን 
ህዛባን ብሰብ ስራሕን ተፈጥሮኣዊን ሓደጋ ኣብ 
ዝተኸበበትሉ እዋን ኢዩ።ኢትዮጵያን ህዝባን ካብቶም 
ሓደጋታት ንምውፃእ እግዚኣብሄር ምራሕን ንሰሃ 
ምእታውን ከምዘድሊ እውን ኣገንዚቦም።
እግዚኣብሄር ምፍራሕ ማለት ንሰርሖ ስራሕ፣ ንዛረቦ 
ቃል፣ ነሓስቦ ሓሳብን ትምኒትን ኩሉ እግዚኣብሄር 
ይፈልጦ ኢዩ፣ ይሪአና ኢዩ፣ ክፈርደና ኢዩ ዝብል 
ኣተሓሳስባ ኣብ ውሽጥና ሓዲሩ ካብ ክፉእ ተግባር 
ምቑጣብ ማለት ከምዝኾነ እውን ኣብሪሆም።
“ኢትዮጵያ ናይዚ ወለዶ ጥራሕ ዘይኮነትስ ናይ 
ዝሓለፈን ናይ ዝመፅእን ወለዶ እውን ኢያ” ዝበሉ 
ፓትሪያርክ ብፁእ ኣቡነ ማትያስ፥ ፀገማት ኣብ ክቢ 
ጠረጴዛ ተዛቲኻ ብምፍታሕ ንመፃኢ ወለዶ ምምሕ
ልላፍ ግቡእ ከምዝኾነ ኣተሓሳሲቦም።ህዝበ ክርስቲያን 
ንፆም ፍልሰታ ድንግል ማርያም ኮቪድ-19 ብምክ
ልኻልን ዝተፀገሙ ወገናት ብምሕጋዝን ንከሕልፎ እውን 
ፀዊዖም።ካቶሊካዊት ቤተ ክርሰርቲያን ኢትዮጵያ ብግደኣ፥ 
ፆም ፍልሰታ ኮቪድ-19 ንምክልኻል ዝወፅአ መምርሒ 
ብምኽባር ንኽካየድ ኣተሓሳሲባ።ብፁእ ካርዲናል ብርሃነ 
ኢየሱስ ሱራፊኤል፥ እንኳዕ ንፆም ፍልሰታ 2012 ዓ.ም 
ኣብፀሓኩም ብምባል ንተኸተልቲ እምነት ካቶሊክ መልእ
ኽቶም ኣመሓላሊፎም።ምእመኑ መንግስቲን ካቶሊካዊት 
ቤተ ክርስቲያን ኢትዮጵያን ለበዳ ሕማም ኮቪድ ንምክ
ልኻል ዘመሓላለፉዎ መምርሒ ብምኽባር ፆምን ፀሎትን 
ክገብር ከምዝግባእ ኣገንዚቦም።ካቶሊካውያን ምስ ካልኦት 
እምነት ተኸተልቲ ብምዃን ብሰላም፣ ብምክብባርን ሕድሕ
ዶም ብምፍቓርን ኣፈላላይ ሃይማኖት፣ ዘርኢ፣ ፆታ እንተይገበሩ 
ብፍፁም ትሕትና ንድኻታት ከገልግሉ ኣገንዚቦም።
ኣዲስ ኣበባ፣ 24 ሓምለ፣ 2012 (ኤፍ.ቢ.ሲ)
መበል 1 ሺሕን 441 በዓል ዒድ ኣል ኣድሃ/ዓረፋ 
ኣብ መላእ ኢትጵያ ይኽበር ኣሎ።ፕሬዚዳንት ላዕለዋይ 
ቤት ምኽሪ ጉዳያት እስልምና ኢትዮጵያ ተቀዳሚ 
ሙፍቲ ሓጅ ዑመር እድሪስ እቲ በዓል ኣመልኪቶም 
ኣብ ዘመሓላለፉዎ መልእኽቲ፥ ህዝበ ሙስሊም እዚ 
ኣፀጋሚ እዋን ብምትሕዝዛንን ዘለና ብምክፋልን 
በዓል ዓረፋ ምስ ካልኦት ኣሕዋቱ ኮይኑ ንኸኽብር 
ኣተሓሳሲቦም።እቶም ፕዚዳንት፥ በዓል ዓረፋ ፍሉይ 
ዝገብሮ ዘለዎ ምስ ዘይብሉ ተኻፊሉ ዝበልዐሉ፣ 
ምትሕስሳብ፣ ሓድነትን ምርድዳእን ዝረኣየሉ ስነ-ስርዓት 
ሕርዲ ዝፍፀመሉ በዓል ስለዝኾነ ኢዩ ኢሎም።
ብፍላይ ኣብዚ ሕዚ እዋን ብዙሓት ወገናት ብምኽንያት 
ቫይረስ ኮሮና ንፀገም ዝተቓልዑሉ እዋን ከምዝኾነ 
ዝገለፁ ሓጅ ዑመር እድሪስ፥ እቲ በዓል ተኻፊልካ 
ብምብላዕ ምኽባር ከምዝግባእ ኣገንዚቦም።
ካብ ዝግበር ስነ-ስርዓት ሕርዲ ሲሶ ንፅጉማት
መሃብ ከምዝግባእ ኢዮም ዝገለፁ።
ናይዚ ዓመት በዓል ዓረፋ ከምቲ ዝሓለፈ በዓል 
ዒድ ብምርሕሓቕን ቫይረስ ኮሮና ብምክልኻልን 
ክኽበር ከምዝግበኦ እውን ኣተሓሳሲቦም ኢዮም።
ናይዚ ዓመት በዓል ዓረፋ ኢትዮጵያ ቀዳማይ 
ዙር ምምላእ ማይ ኣብ ዝተሳለጠሉ እዋን 
ዝኽበር ብምዃኑ ተወሳኺ ሓጎስ ዝህብ ከምዝኾነ 
ገሊፆም።እዚ ልምዓት ንኽቕፅል ሰላም ኣድላዪ 
ስለዝኾነ ኩሉ ሕብረተሰብ ንሰላም ዘብዒ ብምዃንን 
ብምፅላይን ብይቅርታ ናብ ፈጣሪ ምምላስ ናይ ግድን 
ዝኾነሉ እዋን ከምዝተበፅሐ ኣብሪሆም።በዓል ዓረፋ 
ኣደምን ሃዋን ዝተራኸቡሉ ቦታ ከምዝኾነ ዝሓበሩ 
እቶም ፕሬዚዳንት፥ እቲ በዓል ካብ ነነብዩላህ 
ኢብራሂምን እስማኤልን ጀሚሩ እናተኸበረ ዝነበረ 
በዓል ከምዝኾነ ገሊፆም።ኣዲስ ኣበባ፣  23 ሓምለ፣ 
2012 (ኤፍ.ቢ.ሲ)ርእሳነ ምምሕዳር ክልላት መበል 
1 ሺህን 441 በዓል ዒድ ኣልኣድሃ(ዓረፋ) ምኽኒያት 
ብምግባር ንሰዓብቲ እምነት እስልምና ናይ እንኳዕ 
ኣብፀሐኩም መልእኽቲ ኣመሓላሊፎም።ምክትል ርእሰ 
ምምሕዳር ክልል ደቡብ ኣይተ ርስቱ ይርዳው 
ኣብ ዘመሓላለፍዎ መልእኽቲ፥ እቲ በዓል ሰባት 
ብዝበለፀ ዝደጋገፉሉ ዓብዪ በዓል ከምዝኾነ ተዛሪቦም።
ሎሚ ዘበን ዝኽበር ዒድ ኣልኣድሃ(ዓረፋ) 
ቫይረስኮሮና ብሰንኪ ዘስዓቦ ፅዕንቶ ብዝተለመደ 
ኩነታት ንከይበዓል ኣካላዊ ርሕቐት ብምሕላው 
ምብዓሉ ግድን ኢዩ ኢሎም።ቀንዲ ዕላማ እቲ 
በዓል ምድግጋፍ ስለ ዝኾነ ህዝበ ሙስሊም እቲ 
በዓል እንተኽብር ሓቢሩ ብምብላዕን ብምስታይን 
ዘይኮነስ ኣካላዊ ርሕቐቱ ብምሕላው ክኸውን 
ከምዝግባእ ፃውዒት ኣቕሪቦም።ርእሰ ምምሕዳር 
ክልል ቤኒሻንጉልጉምዝ ኣይተ ኣሻድሊ ሓሰን 
ብግደኦም፥ ንሰዓብቲ እምነት እስልምና እንኳዕ 
ንመበል 1 ሺህን 441 በዓል ዒድ ኣልኣድሃ
(ዓረፋ) ኣብፀሐኩም ኢሎም።ሎሚ ዘበን ዝኽበር ዘሎ 
በዓል ዓረፋ ቀዳማይ ዙር ምዝዛም ምምላእ ማይ 
ግድብ ህዳሰ ኢትዮጵያ ኣብ ዝተሳለጠሉ እዋን ብምዃኑ 
ብዓወት ዝተፀምበለ ኢዩ ኢሎም።ህይወት ሰባት 
ንሓደጋ ብዘየቃልዕ መገዲ እቲ ስነ-ስርዓት ንክኽበር 
እውን ኣተሓሳሲቦም።ርእሰ ምምሕዳር ክልል ሃረሪ ኣይተ 
ኦርዲን በድሪ እውን እቲ በዓል እንትኽበር ንገዛእ ርእስና 
ካብ ቫይረስ ኮሮና ብምክልኻል ክኸውን ኣለዎ ኢሎም።
ብተወሳኺ ንስኡናት ብምሕጋዝ፣ ብሓድነትን ምክብባርን 
ክኸውን ከምዝግባእ ገሊፆም።
